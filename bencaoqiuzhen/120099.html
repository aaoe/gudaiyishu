<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>本草求真_上编 卷四·泻剂-泻火</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/gudaiyishu/bencaoqiuzhen/">本草求真</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'>主页</a> > <a href='https://aaoe.github.io/classic/'>诸子百家</a> > <a href='https://aaoe.github.io/gudaiyishu/'>古代医书</a> > <a href='https://aaoe.github.io/gudaiyishu/bencaoqiuzhen/'>本草求真</a> > </div>
<div class="kind">
  <h1 class="h11">上编 卷四·泻剂-泻火</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/bencaoqiuzhen/120100.html' class='pagedaohang'>【上一篇】<i>:上编 卷四·泻剂-下气</i></a></span><span class="tomenu"><a href="https://aaoe.github.io/gudaiyishu/bencaoqiuzhen/" title="本草求真" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/bencaoqiuzhen/120098.html' class='pagedaohang'>【下一篇】<i>：上编 卷四·泻剂-泻热</i></a></span>
</ul>
<div class="articleContent" id="articleContent"> <p>赵养葵曰。真火者。立命之本。为十二经之主。肾无此。则不能以作强。而伎巧不出矣。膀胱无此。则三焦之气不化。而水道不行矣。脾胃无此。则不能腐水谷。而五味不出矣。肝胆无此。则将军无决断。而谋虑不出矣。大小肠无此。则变化不行。而二便闭矣。心无此。则神明昏而万事不应知。治病者。的宜以命门真火为君主。而加意以火之一字。观此则火不宜泻也明矣。而丹溪又言。气有余便是火。使火而果有余。则火亦能为害。乌在而不泻乎？</p><p>惟是火之所发。本有其基。药之所主。自有其治。气味不明。则治罔不差。如大黄是泻脾火之药。故便闭硬痛。其必用焉。石膏茅根。是泻脾胃之药。口渴燥热。其必用焉。黄芩生地。是泻肺火之药。膈热血燥。效各呈焉。火盛则痰与气交窒。是有宜于栝蒌花粉。火盛则水与气必阻。是有宜于桑白皮。火盛则骨必蒸。是有宜于地骨皮。火盛则三焦之热皆并。是有宜于栀子。火盛则肺化源不清。是有宜于天冬麦冬。火盛则必狂越躁乱。是有宜于羚羊角。火盛则气必逆而嗽。是有宜于枇杷叶。火盛则必挟胃火气上呃。是有宜于竹茹。此非同为泻肺之药乎。黄连犀角。是泻心火之药也。燥热湿蒸。时疫斑黄。治各着焉。火盛则小肠必燥。是有宜于木通灯草。火盛则喉必痹而痛。是有宜于山豆根。火盛则目必翳而障。是有宜于熊胆。火盛则心必烦燥懊 。是有宜于栀子。火盛则口必渴而烦。是有宜于竹叶。火盛则肺失其养。是有宜于麦门冬。火盛则血必妄沸。是有宜于童便生地。火盛则忧郁时怀。是有宜于萱草。此非同为泻心之药乎？至于青黛胆草。号为泻肝之火。然必果有实热实火者方宜。若止因火而见抽掣。则钩藤有难废矣。因火而见目障。则熊胆其莫除矣。因火而见骨蒸。则青蒿草其必须矣。因火而见惊痫骨痛。则羚羊角其必用矣。因火而见口舌诸疮。则人中白其必进矣。因火而见时疾斑毒喉痹。则大青其亟尚矣。因火而见寒热往来。则黄芩其必用矣。此非同为泻肝之用乎？而胆火之必用以胆草大青青黛者可思。若在肾火。症见骨蒸劳热。不得不用黄柏。症见咽痛不止。不得不用玄参。症见杨梅恶毒。不得不用胡连。症见头目不清。痰涎不消。不得不用茶茗。症见火留骨筋。不得不用青蒿草。症见无汗骨蒸。不得不用地骨皮。此非同为泻肾药乎？而膀胱火起之必用以人中白童便。及三焦火起之必用以青蒿草栀子者。又自可验。诸火之泻。当分脏腑如此。但用而罔顾其病症之符脏气之合。则其为祸最速。可不深思而长虑乎？</p><p>黄芩</p><p>（山草）清上中二焦火热与湿</p><p>黄芩（专入心脾肺。兼入肝大肠膀胱）。书载味苦入心。又载入肺。入脾除湿。入大肠以治肠 腹痛。（痢为肠 。凡痢有寒有热。痢属于热。则其形气坚强。脉必滑实有力。身则畏热喜冷。不欲衣被。渴则恣好冷水。愈凉愈快。随饮随消。小便热赤涩痛不堪。下痢纯红。痛则便硬拒按。并或头疼身热。筋骨酸痛。此其症之实者也。痢属于寒。则其形体薄弱。颜色清白。脉虽紧数。而无力无神。脉即真弦。而中虚似实。血则微红不鲜。及或杂有紫红紫白屋漏水形。所下之物。或浅黄色淡。不甚臭秽。痛则不实不坚。或喜揉按。或喜暖熨。或胸腹如饥而不欲食。或胃脘作呕而多吞酸。或数至圊欲出不出。或口虽渴而不欲饮冷。饮冷而不欲咽。此其症之虚者也。）入小肠膀胱以治淋闭。且治中焦实火。及邪在少陽胆经。得此以为清理。一药而上下表里皆治。其功力之泛涉。殆有难为专主者耳。不知内火冲激。外邪传入。皆能恣害。上如胸膈咽喉。下如肚腹二便。中如表里之所。陰陽之界。无不病症悉形。以故腹痛肠 。（痢）寒热往来。（疟）黄胆淋闭。胸高气喘。痈疽疮疡。火嗽喉腥。经闭胎漏。口渴津枯。一皆湿之所婬。热之所侵。火之所胜。（提出湿热与火。为诸病之要。）</p><p>黄芩味苦性寒。枯而大者轻飘上升以清肺。肺清则痰自理矣。（汪昂曰。痰因火动。当先降火。）实而细者沉重下降以利便。便利则肠 自去。酒炒则膈热可除。而肝胆火熄。生用则实热堪投。而腹痛斯愈。（时珍曰。仲景治少陽症小柴胡汤。太陽少陽合病下痢黄芩汤。少陽症下后心下满而不痛泻心汤并用之。盖黄芩味苦气寒。色黄而绿。泻心火而除脾湿。俾金不受胃火上刑。故能救肺。少陽之症。虽曰病在半表半里。为胸胁痞满。实兼心肺上焦之邪。心烦喜呕。默默不欲饮食。又兼脾胃中焦之症。故用黄芩以治手足少陽相火。黄芩亦少陽本经药也。杨士瀛直指方云。柴胡退热。不及黄芩。盖亦不知柴胡之退热。乃苦以发之。散火之标也。黄芩之退热。乃寒能胜热。折火之本也。）且得白术砂仁以安胎。得浓朴黄连以除腹痛。得芍药以治痢。得柴胡以治寒热往来。此虽合上与下。表里皆治。而究止为上中二焦除热与湿之味矣。（东垣治肺热。身如火燎。烦燥引饮而昼盛者。宜一味黄芩汤以泻肺经气分之火。方用黄芩一两。）但肺虚腹痛属寒者切忌。（时珍曰。肺虚不宜者。苦寒伤脾胃。损其母也。）黄明者良。中虚者为枯芩。即片芩。内实者名条芩。即子芩。上行酒炒。泻肝胆火。猪胆汁炒。山药龙骨为使。畏丹皮丹砂。</p><p>黄连</p><p>（山草）大泻心火实热</p><p>黄连（专入心。兼入肠胃脾）。大苦大寒。据书所载治功。备极表着。且以别录中有浓肠胃一语。互为传播。以至于今。谬尤莫辟。贻害无穷。讵知黄连止属泻心之品。除湿之味。（好古曰。黄连苦燥。苦入心。火就燥。泻心者。其实泻脾也。实则泻其子也。）即云肠 能止。口干能除。痞满腹痛能消。痈疽疮疡能愈。肝虚能镇。与夫妇人陰蚀。小儿疳积。并火眼赤痛。吐血衄血诸毒等症。无不由此调治。亦何莫不因湿热火退而言。岂于湿除火退之外。尚有治效之着哉！（元素曰。黄连其用有六。泻心脏火。一也。去中焦湿热。二也。诸疮必用。三也。去风湿。四也。赤眼暴发。五也。止中部见血。六也。朱震亨曰。下痢胃口热噤口者。用黄连人参煎汤。终日呷之。如吐。再强饮。但得一呷下咽便好。刘完素曰。古方以黄连为治痢之最。盖治痢惟宜辛苦寒药。辛能发散。开通郁结。苦能燥湿。寒能胜热。使气宣平而已。诸苦寒药多泄。惟黄连黄柏性冷而燥。能降火去湿而能泻痢。故治痢以之为君。杲曰。凡眼暴发赤肿痛不可忍者。宜黄连当归以酒浸煎之。宿食不消。心下痞满者。须用黄连枳实。）况此性禀纯陰。在人肠胃素浓。挟有燥湿火热。服之过多。尚有偏性为害。而致胃陽顿绝。生气澌灭。（宗 曰。今人多用黄连治痢。盖执以苦燥之义。下俚但见肠虚渗泄。微似有血。便即用之。又罔顾寒热多少。惟欲尽剂。由是多致危困。时珍曰。黄连大苦大寒之药。用之降火燥湿。中病即当止。岂可久服。使肃杀之令常行。而伐其生发冲和之气乎！秦观与乔希圣论黄连书云。闻公以眼疾饵黄连至十数两。犹不已。殆不可也。医经有久服黄连苦参反热之说。此虽大寒。其味至苦。入胃则先归于心。久而不已。心火偏胜则热。乃其理也。）矧有脾陽素弱。因此一言流播。而可恃为常服者乎？今人一见火炽。不论是寒是热。是虚是实。辄以取投。以致偏胜贻患。暗受夭折。殊堪叹惜。（时珍曰。黄连治目及痢为要药。古方治痢。香连丸用黄连木香。姜连散用干姜黄连。变通散用黄连茱萸。姜黄散用黄连生姜。治消渴用酒蒸黄连。治伏暑用酒煮黄连。治下血用黄连大蒜。治肝火用黄连茱萸。治口疮用黄连细辛。皆是一冷一热。一陰一陽。寒热互用之意。而无偏胜之害。汪昂曰。黄连泻心火。佐以龙胆泻肝胆火。白芍泻脾火。石膏泻胃火。知母泻肾火。黄柏泻膀胱火。木通泻小肠火。黄芩泻肺火。栀子佐之。泻大肠火。黄连佐之。柴胡泻肝胆火。黄连佐之。泻三焦火。黄芩佐之。绣按柴胡。止就肝胆邪郁而言。若内实火用此。愈增其害矣。不可不知。）出四川。瘦小状类鹰爪。连爪连珠者良。姜汁炒。（心火生用。虚火醋炒用。胆火猪胆汁炒。上焦火酒炒。中焦火姜汁炒。下焦火盐水炒。或童便炒。食积火黄土炒。湿热在气分吴茱萸汤炒。在血分干漆水炒。眼赤人乳炒。）黄芩龙骨为使。恶菊花玄参僵蚕白藓皮。畏款冬花牛膝。忌猪肉。（亦有不忌者。如脏连丸黄连猪肚丸之类。）</p><p>胡黄连</p><p>（山草）大泻脏腑骨髓婬火热邪</p><p>胡黄连（专入脏腑骨髓）。出于波斯国。近时秦陇南海亦有。气味功用。亦同黄连。因以连名。但此性专达下。大伐脏腑骨髓婬火热邪。凡骨髓劳热。五心烦热。三消五痔。温疟泻痢恶毒等症。皆得以治。（经曰。心移热于肺为膈消。是渴而多饮。上消肺热症也。又曰。二陽结而为消。是多食善饥。中消胃热症也。渴而小便数有膏。为下消肾热症也。又按经言痔因饱食。经脉横解。肠 为痔。又言督脉生病痔漏。又按书言痔有牝痔牡痔脉痔肠痔血痔之分。皆湿热下流伤于血分。无所施泄。则逼肛门而为痔肿。）故同猪胰。以疗杨梅恶疮。且同干姜。以治小儿果积。同鸡肝以治小儿疳眼。同乌梅以治小儿血痢。同甘草猪胰以治霉疮。又治妇人胎蒸。较之黄连治功同而稍异耳。但小儿肾脏不足。脾胃虚寒者。其切忌焉。心黑外黄。折之尘出如烟者真。畏恶同黄连。</p><p>知母</p><p>（山草）治肺久伏热邪以清化</p><p>知母（专入肺。兼入肾）。辛苦微滑。能佐黄柏以治膀胱热邪。缘人水肿癃闭。本有属血属气之分。肺伏热邪。不能生水。膀胱绝其化源。便秘而渴。此当清肺以利水者也。热结膀胱。真陰干涸。陽无以化。便秘不渴。此当清膀胱以导湿者也。黄柏气味纯寒。虽能下行以除膀胱湿热。但肺金不肃。则化源无滋。又安能上达于肺而得气分俱肃乎？知母味辛而苦。沉中有浮。降中有升。既能下佐黄柏以泄肾水。复能上行以润心肺。（汪昂曰。黄柏入二经血分。故二药必相须而行。）俾气清肺肃。而湿热得解。是以昔人有云。黄柏无知母。犹水母之无虾。诚以见其金水同源。子母一义。不可或离之义。（震亨曰。小便不通。有热有湿有气结于下。宜清宜燥宜升。又有隔二隔三之治。如肺不燥但膀胱热。宜泻膀胱。此正治。如因肺热不能生水。则清肺。此隔二之治。如因脾湿不运而津不上升。故肺不能生水。则燥胃健脾。此隔三之治。泻膀胱黄柏知母之类。清肺车前茯苓之类。燥脾二术之类。）故书皆言用此在上则能清肺止渴。却头痛。润心肺。解虚烦喘嗽。吐血衄血。去喉中腥臭。在中则能退胃火。平消瘅。在下则能利小水。润大肠。去膀胱肝肾湿热。腰脚肿痛。并治痨瘵内热。陰火热淋崩渴等症。若谓力能补陰。则大谬矣。（补陰惟地黄为首。）景岳谓此性最沉寒。本无生气。用以清火则可。（的解）用以补陰。则何补之有。第其陰柔巽顺。似乎有德。犹之小人在朝。国家元气受其剥削。而有陰移而莫之觉者。是不可不见之真而辨之早也。读此可为妄用知母黄柏一箴。得酒良。上行酒浸。下行盐水拌。忌铁。</p><p>青黛</p><p>（隰草）大泻肝经郁火</p><p>青黛（专入肝）。系蓝靛浮沫。搅澄。掠出取干而成。味咸性寒。色青。大泻肝经实火。及散肝经火郁。（衍义曰。一妇患脐腹二陰。遍生湿疮。热痒而痛。出黄汗。二便涩。用鳗鲡松脂黄丹之类涂之。热痛愈甚。其妇嗜酒。喜食鱼虾发风之物。乃用马齿苋四两。研烂。入青黛一两。和涂。热痛皆去。仍服八正散而愈。此中下焦蓄蕴风热毒气。若不出。当作肠风内痔。妇不能禁酒物。果仍发痔。）故凡小儿风热惊痫。疳毒丹热痈疮。蛇犬等毒。金疮血出。噎膈虫食。并天行头痛。瘟疫热毒发斑。吐血咯血痢血等症。或应作丸为衣。或用为末干渗。或同水调敷。或入汤同服。或作饼子投治。（如圣饼子治咯血。用青黛同杏仁研置柿饼中煨食。）皆取苦寒之性。以散风郁燥结之义。即云功与蓝等。而止血拔毒之功。与治膈化蛊之力。似较蓝而更胜也。和溺白 冰片。吹口疳最妙。取娇碧者。水飞净锻石用。蓝靛兼有锻石。敷疮杀虫最奇。蛊属下膈。非此不除。蓝叶与茎。即名大青。大泻肝胆实火。以祛心胃热毒。故于时疾陽毒发斑喉痹等症最利。（斑由里实表虚而得。故斑得以透肌。斑如疹子者其热轻。斑如锦纹者其热重。斑如紫黑者其热重而胃烂也。古治赤斑烦疼。有犀角大青汤。）蓝子止能解毒除疳。故于鬼疫蛊毒之症最妙。</p><p>龙胆草</p><p>（山草）大泻肝胆实火兼除肾经湿热</p><p>龙胆草（专入肝胆。兼入膀胱肾）。大苦大寒。性禀纯陰。大泻肝胆火邪。（时珍曰。相火寄在肝胆。有泻无补。故龙胆之益肝胆之气。正以其能泻肝胆之邪热也。）兼入膀胱肾经。除下焦湿热。与防己功用相同。故书载治骨间寒热。惊痫蛊膈。天行瘟疫。热利疸黄。寒湿脚气。（脚气因足伤于寒湿而成。但肿而痛者为湿脚气。宜清热利湿搜风。拘挛枯细。痛而不肿者名干脚气。宜养血润燥。）咽喉风痹。并酒炒。同柴胡则治赤睛 肉。（汪昂曰。目疾初起。宜发散。忌用凉药。）但此苦寒至极。冯兆张云其等于严冬。黯淡惨肃。万草凋残。苦寒伐标。宜暂而不宜久。如圣世不废刑罚。所以佐德意之无穷。苟非气壮实热者。率尔轻投。其败也必矣！甘草水浸。暴用。小豆贯众为使。恶地黄。</p><p>玄参</p><p>（山草）制肾浮游之火攻于咽喉</p><p>玄参（专入肾）。苦咸微寒。色黑入肾。书虽载能壮水。以制浮游无根之火。攻于咽喉。（肾脉贯肝膈。入肺中。循喉咙。系舌本。凡肾水虚损。相火上炎者。多有喉痹咽肿咳嗽吐血等症。）谓其肾水受伤。真陰失守。孤陽无根。发为火病。得此色黑性润。微寒以为节制。则陽得陰归。而咽喉不致肿痛而莫已也。然此只可暂治。以熄其火。非若地黄性禀纯陰。力能壮水。以制陽光。即书有言服此玄参。可以益精明目。消痰除嗽。及治一切骨蒸传尸发斑。（发斑有陰有陽。此止就陽毒言耳。）懊 烦渴。瘰 痈疽等症。皆是从其浮游火熄起见而言。病无不治。非真真陰亏损。必借此以为之壮。（玄参其性微寒。故止可以折火。不能以滋陰。）若使病非火起。则服此寒滑之味。不更使病转剧乎！是以书载脾虚泄泻。服此黑参。为大忌耳。蒸过焙用。勿犯铁器。恶黄 山茱姜枣。反藜芦。</p><p>射干</p><p>（毒草）清热解毒散血消痰</p><p>射干（专入心脾肝）。形如乌羽乌扇。又以乌羽乌扇为名。辛苦微寒。书载解毒。散血消痰。然究毒之所胎。血之所聚。痰之所积。又皆因火结聚而成。（归到火处为重。）射干苦能降火。寒能胜热。兼因味辛上散。俾火降热除。而血与痰与毒。与不因之而平矣。是以喉痹咽痛。结核疝瘕。便毒疟母等症。因于老血结于心脾。痰涎积于太陰厥陰者。（肺脾肝。）无不可以调治。如金匮之治咳气之用射干麻黄。治疟母鳖甲煎丸用乌扇烧过。千金之治喉痹用乌扇膏。（擂汁醋和噙之。）治便毒之用射干同生姜煎服。皆取性主善降。功多于上。服则必泻之意。若脾胃虚寒。切忌。泔浸煮熟。炒用。</p><p>天门冬</p><p>（蔓草）消肺火以为化源之自</p><p>天门冬（专入肺）。甘苦大寒。据书载泻肺火及兼补肾。然究止属苦寒。安能滋肾而补水乎？</p><p>（的解）所云能补水者。以肺本清虚。凉则气宁而不扰。热则气行而不生。且肺为肾母。肺金失养。则肾亦燥而不宁。肾气上攻。则肺益燥而受克。而凡咳嗽吐衄。痰结燥渴。肺痈肺痿等症。靡不因之毕呈。（肺痈本于五脏蕴火。及胃积热上蒸。与外感风寒。内伤营血。热结而成。痿则本于津液枯竭。不能上输于肺。及风热伤卫。而致气竭力疲。故痈则为陽实。而痿则为陰虚。痈则邪伤于营。故唾有血而无沫。而便多下脓垢。痿则邪伤于卫。故唾有沫而无血。而便多下浊沫。痈则口中辟辟作燥而渴。痿则口中不燥而步武喘鸣。冲击连声而痰始应。痈则胸中隐隐作痛。痿则胸中不痛而气馁不振。痈则脉数而实。痿则脉数而虚。痈则宜表宜下。痿则宜滋宜润。治法因于内者。从内酌治。因于外者。从外酌解。因于虚者。养血补气保肺。因于实者。豁痰。开提升降。）得此清肃之品。以为化源之自。则肾未必即补。而补肾之基。未必不于所清而先具也。是以又云补肾。但其性滑利。脾胃虚寒。及无热而泄者最忌。（苦泄热。寒胜热。若无热而泄。则不得用。）取肥大明亮者良。去心皮。酒蒸用。地黄贝母为使。恶鲤鱼二冬。熬膏良。</p><p>牡丹皮</p><p>（芳草）泻肾血分实热治无汗骨蒸</p><p>牡丹皮（专入心肾肝）。辛苦微寒。能入手少陰心足少陰肾足厥陰肝。以治三经血中伏火。时珍曰。伏火即陰火也。陰火即相火也。相火炽则血必枯必燥必滞。与火上浮而见为吐为衄。（汪昂曰。血属陰。本静。因相火所逼。故越出上窍。）虚损与风与痰与火相抟。而见五痨惊痫螈 。（螈则筋急而缩。 则筋缓而伸。或伸或缩。手如拽锯。谓之螈 。即俗所谓为搐惊。则外有所触。心无所主。痫则卒然昏仆。身软吐痰。时发时止。五痨。一曰志痨。二曰心痨。三曰思痨。四曰忧痨。五曰疫痨。）瘀结而见疮疡痈毒产难。并无汗骨蒸。（陰虚又兼邪郁。故见无汗骨蒸。）用此不特味辛而散血中之实热。且有凉相火之神功。世人专以黄柏治相火。而不知丹皮之功更胜。盖黄柏恶寒而燥。初则伤胃。久则败陽。苦燥之性徒存。而补陰之功绝少。丹皮赤色象离。能泻陰中之火。使火退而陰生。所以入足少陰而佐滋补之用。较之黄柏。不啻霄壤矣。张元素曰。丹皮治无汗之骨蒸。地骨皮治有汗之骨蒸。神不足者手少陰心。志不足者足少陰肾。（仲景）肾气丸用丹皮。治神志不足也。（内经曰。水之精为志。故肾藏志。火之精为神。故心藏神。）但补性少而泄性多。凡虚寒血崩。经行过期不尽者。为并禁焉。赤者利血。白者兼补气。酒拌蒸用。忌蒜胡荽。伏砒。</p><p>黄柏</p><p>（乔木）大泻肾火及除膀胱湿邪</p><p>黄柏（专入肾。兼入膀胱）。昔人同知母用于六味丸中。名为知柏八味丸。又同知柏各一两。酒洗焙研。入桂。名为滋肾丸。（时珍曰。知佐黄柏。滋陰降火。有金水相生之义。古云黄柏无知母。犹水母之无虾也。盖黄柏能制命门膀胱陰中之火。知母能清肺金。滋肾水之化源。）谓其可滋真陰。此说一出。而天下翕然宗之。以至于今。牢不可破。讵知黄柏性禀至陰。味苦性寒。行隆冬肃杀之令。故独入少陰。入膀胱。（好古曰。黄芩栀子入肺。黄连入心。黄柏入肾燥湿。所归各从其类也。震亨曰。火有二。君火者人火也。心火也。可以湿伏。可以水灭。可以直折。黄连之属可以制之。相火者天火也。龙雷之火也。陰火也。不可以水湿折之。当从其性而伏之。惟黄柏之属可以降之。）凡人病因火亢而见骨蒸劳热。目赤耳鸣。消渴便闭。及湿热为病而见诸痿瘫痪。（瘫痪本有气虚血虚脾虚肾虚湿痰死血之别。但因热伤血。血不养筋。而致 短而拘。湿则伤筋。筋不束骨而致弛长而痿。宜用苍术黄柏。名二妙散以治。）水利。黄胆水肿。（杲曰。长安王善夫病小便不通。渐成中满。腹坚如石。脚腿裂破出水。双睛凸出。饮食不下。痛苦莫可名状。治通利小便渗泄之药。服遍矣。予诊之曰。此乃奉养太过。膏粱积热。损伤肾水。致膀胱久而干枯涸。小便不化。火又逆上而为呕哕。难经所谓关则不得小便。格则吐逆者。遂处以北方大苦寒之剂。黄柏知母各一两。酒洗焙研。入桂一钱为引。为丸。每服二百丸。少焉前陰如刀刺火烧。涌如瀑泉涌出。床下成流。顾盼之间。肿胀消散矣！）痔血疡风。漏下赤白。（皆湿热为病。）与夫诸痛疮痒。蛔虫内攻。（外台治口舌生疮。用黄柏含之良。深师用蜜渍取汁含之。吐蛔。寇氏衍义治心脾有热。舌颊生疮。用蜜炙黄柏青黛各一分为末。入生龙脑一字掺之吐涎。越筵散用黄柏细辛等分为末掺。或用黄柏干姜等分亦良。但用良药不效者。须察脉症。或因中气不足。虚火上炎。宜用参术甘草干姜附子之类。或噙官桂引火归元。）诊其尺果洪大。按之有力。可炒黑暂用。使其湿热顺流而下。陰火因尔潜伏。则陰不受煎熬。而陰乃得长矣。非谓真陰虚损。服此即有滋润之力也。（发明曰。非真能补也。肾苦燥。急食辛以润之。肾欲坚。急食苦以坚之也。相火退而肾固。则无狂荡之患矣。按肾本属水。虚则热。心本属火。虚则寒。）故于实热实火则宜。（时珍曰。东垣丹溪皆以黄柏为滋肾降火要药。上古所未言也。盖气为陽。血为陰。邪火煎熬。则陰血渐涸。故陰虚火动之病须之。然必少壮气盛能食者。用之相宜。）而于虚热虚火。则徒有损而无益。（时珍曰。若中气不足，而邪火炽盛者。久服则有寒中之变。近时虚损及纵欲求嗣之人。用补陰药。往往以此二味为君。日日服饵。降令太过。脾胃受伤。真陽暗损。精气不暖。致生他病。盖不知此苦寒而滑泄。且苦味久服。有反从火化之害。故叶氏医学统旨有四物加知母黄柏。久服伤胃不能生陰之戒。汪昂曰。按火有虚火实火燥火湿火相火郁火之异。虚火宜补。实火宜泻。燥火宜滋润。郁火宜升发。湿火由湿郁为热。多病 肿。经所谓诸腹胀大。皆属于热。诸病 肿。皆属于火是也。宜利湿清热而兼补脾。相火寄于肝肾。乃龙雷之火。非苦寒所能胜。宜滋肾养血。壮水之主。以制陽光。又按诸病之中。火症为多。有本经自病者。如忿怒生肝火。焦思生心火之类是也。有子母相克者。如心火克肺金。肝火克脾土之类是也。有脏腑相移者。如肺火咳嗽。久则移热于大肠而泄泻。心火烦焦。久则移热于小肠而为淋闭之类是也。又有别经相移者。有数经合病者。当从其重者而治之。）奈今天下人。不问虚实。竟有为去热治劳之妙药。而不知陰寒之性。能损人气。减人食。命门真元之火。一见而消亡。脾胃营运之职。一见而沮丧。元气既虚。又用苦寒。遏绝生机。莫此为甚。川产肉浓色深者良。生用降实火。蜜炙则不伤胃。炒黑能止崩带。酒制治上。蜜制治中。盐制治下。</p><p>桑白皮</p><p>（灌木）泻肺火利水通气</p><p>桑白皮（专入肺。）辛甘性寒。善入肺中气分。利水。除痰泄气。缘气与水与痰。止属病标。其气逆不利。与水饮胶结。未有不因火结而成。（罗谦甫曰。是泻肺中火邪。非泻肺气也。火与元气不两立。火去则气得安矣。）久而不治。则瘀结便秘。喘嗽胸满。唾血口渴。水肿胪胀。靡不色色而见。桑白皮辛甘而寒。能于肺中治火利水。俾火去而水自消。水去而火即灭。而气因尔而治。（时珍曰。桑白皮长于利小水。乃实则泻其子也。故肺中有水气。及肺火有余者宜之。十剂云。燥可去湿。桑白皮赤小豆之属是也。宋医钱乙治肺气热盛。咳嗽而后喘。面肿身热。泻白散。用桑白皮炒一两。地骨皮焙一两。甘草炒半两。每服一二钱。入粳米百粒。水煎。食后温服。桑白皮地骨皮皆能从小便去。甘草而缓中。粳米清肺而养血。此乃泻肺诸方之准绳也。）至书有云。能补元气之不足。不过云其气得自安。若以甘寒之味可以补气。则当置甘温于何地乎？况本草十剂篇云。燥可去湿。桑白皮赤小豆之属是也。故湿则为重。宜燥剂以除之。（燥字从湿去重除之后而言。勿泥燥热之燥看。）但此性寒而裂。（其裂亦作寒裂。）虽有甘味。不能以制。故古人有戒勿多用之条。及肺虚火衰水涸风寒作嗽者。为切忌焉。为线可缝金疮。刮去皮取白。或恐泻气。蜜炙用。续断桂心为使。忌铁。桑乃箕木之精。其木能开关利水。扎把燃火。则能去风除痹。故煎药熬膏宜用。（时珍曰。煎药用桑者。取其能利关节。除风寒湿痹诸痛也。观灵枢经治寒痹内热。用桂酒法。以桑炭炙布巾。熨痹处。治口僻用马膏法。以桑钩钩其口。及坐桑灰上。皆取此意也。又痈疽发背不起发。或瘀肉不腐溃。及陰疮瘰 。流注 疮。顽疮恶疮。久不愈者。用桑木炙法。未溃则拔毒止痛。已溃则补接陽气。亦取桑通关节。去风寒。火性畅达。出郁毒之意。其法以干桑木劈成细片。扎作小把。燃火吹息炙患处。每吹炙片时。以瘀肉腐动为度。内服补托药。诚良方也。）桑椹甘凉色黑。治能除热养陰止泻。乌须黑发。（月令云。四月宜饮桑椹酒。能理百种风。又椹可以汁熬烧酒。藏之经年。味力愈佳。）桑耳散血除瘀。破症攻瘕。桑叶清肺泻胃。凉血燥湿。去风明目。（圣济录治吐血不止。晚桑叶焙研。凉茶服三钱。只一服止。后用补肝肺药。千金方治头发不长。用桑叶麻叶煮泔水沐之。七次可长数尺。集简治风眼下泪。用腊月不落桑叶煎汤。日日温洗。或入芒硝。扶桑丸除风湿。乌须明目。用黑芝麻同桑叶等分为丸。震亨曰。经霜桑叶研末。米饮服。止盗汗。）</p><p>栀子</p><p>（灌木）治心肺热邪曲屈下行</p><p>栀子（专入心肺）。味苦大寒。轻飘象肺。色赤入心。书言能泻心肺热邪。使之屈曲下从小便而出。（肺清则气化行。而膀胱津液。亦得由气化而化。故曰能利小便。究之皆泻肺心药耳。）而三焦之郁火以解。热厥心痛以平。（心痛因热。治当用此。但丹溪谓心痛久则郁而成热。此止就其大势论耳。若使痛喜手按。及痛喜饮热汤。其痛虽久。岂可以作热治乎？仍当以脏之陰陽及今所见之兼症兼脉。以分病之是寒是热。药之宜温宜凉。则得之矣。不可以痛久成热为泥。）吐衄血淋血痢之病以息。（栀子止治热郁之血耳。若经寒而血不归。不可妄用。本草汇曰。治实火之血。顺气为先。气行则血自归经。治虚火之血。养正为先。气壮则能自摄血。绣窃见今医士。不论寒热虚实。但见病血。即作热治。妄用栀连芩柏。殊为可惜。）</p><p>且能治心烦懊。五黄五淋。亡血津枯。口噤目赤风疮等症。此数语业已道其大要矣。然更就其轻清以推。则浮而上者其治亦上。故能治心肺之火。而凡在上而见消渴烦燥。懊 不眠。头痛目赤肿痛等症。得此以除。（烦属气。燥属血。仲景栀子豉汤用栀子以治肺烦。用香豉以治肾燥。又用栀子作吐药。以散在膈之邪。即经所谓高者因而越之是也。故栀豉汤吐虚烦客热。瓜蒂散吐痰食宿食。）就其味苦而论。则苦而下者。其治亦下。故能泻肝肾膀胱之火。而凡在下而见淋闭便结。疸黄疝气。吐衄血痢。损伤血瘀等症。得此以泄。（易简方治衄血不止。用山栀子烧灰吹之。屡效。普济方治小便不通。用栀子仁十四个。独蒜头一个。食盐少许。捣贴脐及囊。良久即通。怪症奇方治吃饭直出。用栀子二十四个。微炒去皮。水煎服。食疗本草治下痢鲜血。用栀子仁烧灰。水服一钱匙。绣按此惟实邪实热则宜耳。）惟其气浮。故仲景用此以吐上焦之痰滞。惟其味苦能降。故丹溪用此以降内郁之邪耳！但治上宜生。治下宜炒宜黑。虽其上下皆入。而究则由自肺达下。故能旁及而皆治者也。此惟实邪实热则宜。若使并非实热。概为通用。恐不免有损食泄泻之虞矣。生用。炒黑止血。姜汁炒止烦呕。内热用仁。表热用皮。</p><p>地骨皮</p><p>（灌木）入肺降火入肾凉血凉骨</p><p>地骨皮（专入肺肾。）即枸杞根也。味甘气寒。虽与丹皮同治骨蒸之剂。但丹皮味辛。能治无汗骨蒸。此属味甘。能治有汗骨蒸。且丹皮原属入血散瘀之品。汗者血也。无汗而见血瘀。则于辛于寒最宜。若有汗骨蒸而更用以丹皮辛散。不竟使夺汗无血乎？经曰。热婬于内。泻以甘寒。地骨皮是也。按地骨皮入肺降火。入肾凉血凉骨。凡五内热婬。而见肌肉潮热。二便癃闭。胸胁痛楚。与夫于头而见风痛不休。（外感之风宜散邪。内生之风宜清热。热除而风自熄。）于表而见潮热无定。（是内熏蒸而达于表。朱二允曰。能退内潮。人所知也。能退外潮。人实不知。病或风寒散而未尽。作潮往来。非柴葛所能治。用地骨皮走表又走里之药。消其浮游之邪。服之未有不愈者。特表而出之。）于肺而见消渴咳嗽不宁。（肾火上蒸。）靡不用此解除。今人但知芩连以治上焦之火。知柏以治下焦之火。而不知地骨皮之甘淡微寒。深得补陰退热之义矣。时珍常以青蒿佐此退热。屡有殊功。李东垣曰。地为陰。骨为里。皮为表。服此既治内热不生。而于表里浮游之邪。无有不愈。此为表里上下皆治之药。而于下为尤切焉。但脾胃虚寒者禁服。（汪昂曰。肠滑者忌枸杞子。中寒者忌地骨皮。掘鲜者同鲜小蓟煎浓汁。治下疳甚妙。）甘草水浸用。</p><p>枇杷叶</p><p>（山果）泻肺降气</p><p>枇杷叶（专入肺）。味苦气平。诸书皆言泻肺治嗽。缘嗽多由胃气不和。肺气不顺。以致火气痰塞。因而咳嗽不已。丹溪云。气有余便是火。火起则痰生。服此味苦而平。则肺金清肃。而气不得上逆而顺矣！气顺则痰与火皆顺。（痰气火同为一类。）而逆者不逆。呕者不呕。咳者不咳。渴者不渴。是以昔人用此。合以款冬花紫菀杏仁桑皮木通等分。大黄减半。蜜丸。以治肺热火嗽。身如火炎。令其食后夜卧含化一丸。剂未终而病即愈。则知此为清肺治火止嗽之要剂也。取叶干重三钱者为气足。拭净毛。以免射肺作咳。盐或姜炙。或蜜炙。各依方用。</p><p>茶茗</p><p>（味）清胃肾火</p><p>茶茗（专入胃肾）。大者为茗。小者为茶。茶禀天地至清之气。得春露以培。生意克足。纤芥滓秽不受。味甘气寒。故能入肺清痰利水。入心清热解毒。是以垢腻能涤。炙爆能解。凡一切食积不化。（属滞。属湿。）头目不清。（属热。）痰涎不消。二便不利。消渴不止。及一切便血吐血衄血血痢。火伤目疾等症。服之皆能有效。（汤液云。茶苦寒下行。如何是清头目。蒙筌曰。热下降。则上自清矣。）但热服则宜。冷服聚痰。多服少睡。（损神。）久服瘦人。（伤精。）至于空心饮茶。既直入肾削火。复于脾胃生寒。（陽脏服之无碍。陰脏服之不宜。）</p><p>万不宜服。茶之产处甚多。有以陽羡名者。谓之真岩茶。治能降火以清头目。有以腊茶名者。以其经冬过腊。佐刘寄奴治便血最效。有以菘萝名者。是生于徽。专于化食。有以日铸名者。生于浙绍。专于清火。有以建茶名者。生于闽地。专于辟瘴。有以苦丁名者。产于六合。专于止痢。有以普洱名者。生于滇南。专于消食辟瘴止痢。至于蒙山。世所罕有。且有许多伪充。真伪莫辨。然大要总属导痰宣滞之品。（茶与生姜同煎。名姜茶散。能治赤白痢。盖茶助陰。姜助陽。合用使其寒热平调。）虽一日之利暂快。而终身之累斯大。损多益少。服宜慎矣。</p><p>犀角</p><p>（兽）清胃大热兼凉心血</p><p>犀角（专入胃。兼入心）。苦咸大寒。功专入胃清热。及入心凉血。盖胃为水谷之海。无物不受。口鼻为陽明之窍。凡毒邪必先由于口鼻而入。以至及于陽明胃腑。（时珍曰。五脏六腑皆禀气于胃。风邪热毒。必先干之。饮食药物。必先入胃。）犀角为神灵之兽。食百草之毒。及众木之棘。角尖精力尽聚。用此苦寒之性。使之专入陽明。以清诸热百毒也。热邪既去。心经自明。所以狂言妄语。热毒痈肿。惊烦目赤。吐血衄血蓄血。时疫斑黄。痘疮黑陷等症。无不由于入胃入心。散邪清热。凉血解毒之功也。然痘疮心火。初用不无冰伏之虞。后用不无引毒入心之患。故必慎用。始无碍耳。至于蛊毒之乡。遇有饮食。以犀箸搅之。有毒则生白沫。无毒则无。若云可以发表取汗。则必毒热闭表。合以升发等味同投。则见魄汗淋漓。若微毒单用。则不及矣。镑成以热掌摸之。香者真。（尤须乌而光润。）不香者假。成器多被蒸煮无力。入汤剂磨汁。入丸剂锉细。纳怀中待热。捣之立碎。升麻为使。忌盐。</p><p>羚羊角</p><p>（兽）专泻肝火兼清心肺</p><p>羚羊角（专入肝。兼入心肺）。苦咸大寒。功专入肝。兼入心肺二经。考书所论主治。多属冗统。惟李时珍剖晰甚明。言羊火畜也。而羚羊则属木。故其角入厥陰肝经甚捷。同气相求也。肝主木。开窍于目。其发病也。目暗障翳。而羚羊角能平之。肝主风。在合为筋。其发病也。小儿惊痫。妇人子痫。大人中气搐搦。及筋脉挛急。历节掣痛。而羚羊角能舒之。魂者肝之神也。发病则惊骇下宁。狂越僻谬。魇寐卒死。而羚羊角能安之。血者肝之脏也。发病则瘀滞下注。疝痛毒痢。疮肿瘰 。产后血气。而羚羊角能散之。相火寄于肝胆。在气为怒。病则烦懑气逆。噎塞不通。寒热及伤寒伏热。而羚羊角能降之。羚之性灵。而筋骨之精在角。故又能辟恶而解诸毒。碎佛牙而烧烟。走蛇虺也。本经别录甚着其功。而近俗罕能发扬。惜哉！时珍之论如此。但此虽能清肝及肺。若使过用久用。则更有伐生之气耳。多两角。一角者胜。（若一边有节而疏。乃山驴山羊。非羚羊也。）锉研极细。或磨用。</p><p>人中白</p><p>（人）泻肝膀胱火</p><p>人中白（专入肝膀胱）。即溺白 之物。故以白名。味咸气平。能泻肝经膀胱火邪。使之尽从小便而出。盖膀胱系溺白之故道。用此正以由其故道耳。今人病口舌诸疮。用之有效。降火之验也。（张杲医说云。李士常苦鼻衄。仅存喘息。张思顺用人中白散。即时血止。又延陵镇官鲁棠鼻衄如倾。白衣变红。头空空然。张润之用人中白药。治之即止。并不再作。此皆散血之验也。）故可以治痨热消渴。痘疮倒陷。牙疳口疮等症。但仅堪以涤热清火。而不可以言补耳。 研用。（刮取白。新瓦上 。）</p><p>童便</p><p>（人）清火降血</p><p>童便（专入膀胱。兼入肺胃肝心）。系孩童津液浊气。渗入膀胱而出。味咸气寒无毒。为除痨热骨蒸。咳嗽吐血。妇人产后血衄晕闷绝之圣药。褚澄遗书云。降火甚速。降血甚神。饮溲溺百不一死。非真不死。甚言功力之优也。（又言人喉有窍。则咳血杀人。喉不停物。毫发必咳。血既渗入。愈渗愈咳。愈咳愈渗。）经云。饮入于胃。游溢精气。上输于脾。脾气散精。上归于肺。通调水道。下输膀胱。故人服小便入胃。亦随脾之气上归于肺。下通水道而入膀胱。乃寻其旧路也。故能治肺病引火下行。凡人精气清者为气。浊者为血。浊之清者为津液。浊之浊者为小便。与血同类也。故味咸而走血。咸寒能伏虚热。使火不上炎。血不妄溢。是以能疗诸血证也。凡人久嗽失音。劳渴烦燥。吐衄损伤。皮肤皴裂。人咬火烧。绞肠痧痛。难产胞衣不下。法当乘热饮之。（薛已云。予在居庸。见覆车被伤七人。仆地吟呻。俱令灌此。皆得无事。凡一切伤损。不问壮弱。及有无瘀血。俱宜服此。若胁胀。或作痛。或发热烦燥口渴。惟服此一味。胜似他药。他药虽效。恐有瘀血。反致误人。童便不动脏腑。不伤气血。万无一失。军中多用此。屡试有效。）盖热则尚存真气。其行自速。冷则惟有咸味寒性矣。若救陰却痨。必以童便为优。盖取混元之气。清纯而不淆杂耳！（但胃寒食少者切忌。）今人类用秋石。虽亦能入肾除热。但经水澄火炼。真元之气全失。其功不及童便多矣。况多服久服。则咸能走血。令血凝气滞为病。矧有陽气素虚。食少肠滑者。其可用之为治乎？取童子十岁以下。相火未动。不食荤腥酸咸者佳。去头尾。取中间一节。清彻如水者用。痰用姜汁。瘀用韭汁。冬月用汤温之。</p> </div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/bencaoqiuzhen/120100.html' class='pagedaohang'>【上一篇】<i>:上编 卷四·泻剂-下气</i></a></span><span class="tomenu"><a href="https://aaoe.github.io/gudaiyishu/bencaoqiuzhen/" title="本草求真" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/bencaoqiuzhen/120098.html' class='pagedaohang'>【下一篇】<i>：上编 卷四·泻剂-泻热</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://aaoe.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://aaoe.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://aaoe.github.io/gudaiyishu/bencaogangmu/" target="_blank">本草纲目<i>></i></a>  <a href="https://aaoe.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://aaoe.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://aaoe.github.io/gudaiyishu/huangdinajing/" target="_blank">黄帝内经<i>></i></a>  <a href="https://aaoe.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://aaoe.github.io/gudaiyishu/shanghanlun/" target="_blank">伤寒论<i>></i></a>  <a href="https://aaoe.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>