<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>针灸甲乙经_卷七</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/gudaiyishu/zhenjiujiayijing/">针灸甲乙经</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/gudaiyishu/'>古代医书</a> > <a href='https://ChineseBooks.github.io/gudaiyishu/zhenjiujiayijing/'>针灸甲乙经</a> > </div>
<div class="kind">
  <h1 class="h11">卷七</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/gudaiyishu/zhenjiujiayijing/1216.html' class='pagedaohang'>【上一篇】<i>:卷八</i></a></span><span class="tomenu"><a href="https://ChineseBooks.github.io/gudaiyishu/zhenjiujiayijing/" title="针灸甲乙经" class="returnIndex">【回目录】</a>
</span><span class="toup1"><a href='https://ChineseBooks.github.io/gudaiyishu/zhenjiujiayijing/1214.html' class='pagedaohang'>【下一篇】<i>：卷六</i></a></span>
</ul>
<div class="articleContent" id="articleContent"> <p>六经受病发伤寒热病第一（上） </p><p>黄帝问曰：夫热病者，皆伤寒之类也，或愈或死，其死皆以六七日之间，其愈皆以十日以上者，何也？岐伯对曰：太陽者，诸陽之属也。其脉连于风府，故为诸陽主气。人之伤于寒也，则为病热，热虽甚不死；其两感于寒而病者，必不免于死矣。伤寒一日，太陽受之。故头项痛，腰脊背强。（《素问》无背字。）二日陽明受之。陽明主肉，其脉侠鼻，络于目，故身热目痛而鼻干，不得卧。三日少陽受之。少陽主骨（《素问》作胆），其脉循胁，络于耳，故胸胁痛而耳聋。三陽（《素》下有经络二字）皆受病而未入于腑（《素问》作脏）者，故可汗而已。四日太陰受之。太陰脉布胃中，络于嗌，故腹满而嗌干。五日少陰受之，少陰脉贯肾，络肺，系舌本，故口燥舌干而渴。六日厥陰受之，厥陰脉循陰器而络于肝，故烦满而囊缩。三陰三陽五脏六腑皆受病，营卫不行，五脏不通，则死矣。其不两感于寒者，七日太陽病衰，头痛少愈。八日陽明病衰，身热少愈。九日少陽病衰，耳聋微闻。十日太陰病衰，腹减如故，则思饮食。十一日少陰病衰，渴止（《素问》下有不满二字），舌干乃已。十二日厥陰病衰，囊纵少腹微下，大气皆下，其病日已矣。治之各通其脏脉，病日衰已矣。其未满三日者，可汗而已；其满三日者，可泄而已。曰：热病已愈，时有所遗者何也？曰：诸遗者，热甚而强食，故有所遗。若此者，皆病已衰而热有所藏，因其谷气相搏，两热相合，故有所遗。治遗者，视其虚实，调其逆顺，可使立已。病热少愈，食肉则复，多食则遗，此其禁也。其两感于寒者，一日太陽与少陰俱病，则头痛口干烦满。二日陽明与太陰俱病，则腹满身热，不欲食，谵语。三日少陽与厥陰俱病，则耳聋囊缩而厥。水浆不入，不知人者，故六日而死矣。 </p><p>曰：五脏已伤，六腑不通，营卫不行，如是后三日乃死，何也？曰：陽明者，十二经脉之长，其血气盛，故不知人，三日其气乃尽，故死。 </p><p>疚热病者，小便先黄，腹痛多卧，身热。热争则狂言及惊，胸中（《素问》无胸中二字）胁满痛，手足躁，不得安卧。庚辛甚，甲乙大汗，气逆则庚辛死。刺足厥陰、少陽。其逆则头疼贡贡（《素问》作员字），脉引冲头痛也。 </p><p>心热病者，先不乐，数日乃热，热争则心（《素》心字作卒心痛三字）烦闷善呕，头痛面赤，无汗。壬癸甚，丙丁大汗，气逆则壬癸死。刺手少陰、太陽。 </p><p>脾热病者，先头重颊痛，烦心（《素》下有颜青二字）欲呕，身热。热争则腰痛不可用俯仰，腹满泄，两颔（一本作额）痛。甲乙甚，戊己大汗，气逆则甲乙死。刺足太陰、陽明。 </p><p>肺热病者，先凄凄然厥，起皮毛，恶风寒，舌上黄，身热。热争则喘咳，痛走胸膺背，不得大息，头痛不甚（《素》作堪），汗出而寒。丙丁甚，庚辛大汗，气逆则丙丁死。刺手太陰、陽明，出血如大豆，立已。 </p><p>肾热病者，先腰痛胻酸，苦渴数饮身热。热争则项痛而强，胻寒且酸，足下热，不欲言，其逆则项痛员员（《素问》下有淡淡二字）然。戊己甚，壬癸大汗，气逆则戊己死。刺足少陰、太陽。诸当汗者，至其所胜日汗甚。 </p><p>疚热病者，左颊先赤。心热病者，颜颔先赤。脾热病者，鼻先赤。肺热病者，右颊先赤。肾热病者，颐先赤。病虽未发者，见赤色者刺之，名曰治未病。热病从部所起者，至期而已；其刺之反者，三周而已；重逆则死。诸治热病，先饮之寒水，乃刺之，必寒衣之，居止寒处，身寒而止。病甚者，为五十九刺。热病先胸胁痛满，手足躁，刺足少陽，补足太陰，病甚者为五十九刺。热病，先身重骨痛，耳聋好瞑，刺足少陰，病甚者为五十九刺。热病先眩冒而热，胸胁满，刺足少陰、少陽。太陽之脉，色荣颧骨，热病也。荣未夭（《素问》作未交，下同）曰今且得汗，待时自已。与厥陰脉争见者死，其死不过三日，热病气内连肾。少陽之脉，色荣颊前，热病也。荣未夭，曰今且得汗，待时自已。与手少陰脉争见者死，其死不过三日。其热病气穴，三椎下间主胸中热，四椎下间主胃中热，五椎下间主肝热，六椎下间主脾热，七椎下间主肾热。荣在骶也。项上三椎骨陷者中也。颊下逆颧为大瘕，下牙车为腹满，颧后为胁痛。颊上者，鬲上也。 </p><p>冬伤于寒，春必温病。夏伤于暑，秋必病疟。 </p><p>凡病伤寒而成温者，先夏至日者为病温，后夏至日者为病暑。暑当与汗皆出勿止。所谓玄府者，汗孔也。 </p><p>曰：刺节言彻衣者，尽刺诸陽之奇俞，未有常处，愿卒闻之？曰：是陽气有余而陰气不足，陰气不足则内热，陽气有余则外热，两热相搏，热于怀炭，衣热不可近身，身热不可近席，腠理闭塞而不汗，舌焦唇槁HT（黄帝古针经作槁腊），嗌干，欲饮。取天府、大杼三痏，刺中膂以去其热，补手足太陰以去其汗。热去汗晞，疾于彻衣。 </p><p>八十一难曰：陽虚陰盛，汗出而愈，下之即死；陽盛陰虚，汗出而死，下之即愈（与经乖错，于义反倒，不可用也）。 </p><p>曰：人有四肢热，逢风寒如灸如火者，何也？曰：是人陰气虚，陽气盛，四肢热者，陽也。两陽相得，而陰气虚少，少水不能灭盛火，而陽气独治。独治者，不能生长也，独盛而止耳。故逢风如灸如火者，是人当肉烁也。 </p><p>曰：人身非常温也，非常热也，而烦满者，何也？曰：陰气少，陽气胜，故热而烦满。 </p><p>曰：足太陰、陽明为表里，脾胃脉也，生病异者，何也？曰：陰陽异位，更实更虚，更逆更顺，或从内，或从外，所从不同，故病异名。陽者，天气也，主外；陰者，地气也，主内。陽道实，陰道虚。故犯贼风虚邪者，陽受之，则入腑；食饮不节，起居不时者，陰受之，则入脏。入六腑则身热不得眠，上为喘呼；入五脏则填满闭塞，下为飧泄，久为肠澼。故喉主天气，咽主地气，故陽受风气，陰受湿气。故陰气从足上行至头，而下行循臂至指端；陽气从手上行至头，而下行至足。故曰陽病者，上行极而下；陰病者，下行极而上。故伤于风者，上先受之；伤于湿者，下先受之也。 </p><p>六经受病发伤寒热病第一（中） </p><p>黄帝问曰：病热有所痛者，何也？岐伯对曰：病热者陽脉也，以三陽之盛也。人迎一盛在少陽，二盛在太陽，三盛在陽明。夫陽入于陰，故病在头与腹，乃填胀而头痛也。曰：病身热汗出而烦满不解者何也？曰：汗出而身热者风也，汗出而烦满不解者厥也，病名曰风厥。太陽为诸陽主气（《素问》作巨陽主气），故先受邪。少陰其表里也，得热则上从，上从则厥。治之表里刺之，饮之服汤。曰：温病汗出，辄复热而脉躁疾者，不为汗衰，狂言不能食，病名曰何？曰：名曰陰陽交，交者死。人所以汗出者，皆生于谷，谷生于精。今邪气交争于骨肉而得汗者，是邪退精胜，精胜则当能食而不复热。复热者邪气也，汗者精气也，今汗出而辄复热者，是邪胜也，不能食者，精无裨也，热而留者，寿可立而倾也。夫汗出而脉躁盛者死，今脉不与汗相应，此不胜其病，其死明矣。狂言者是失志，失志者死。此有三死，不见一生，虽愈必死。病风且寒且热，炅汗出，一日数欠，先刺诸分理络脉。汗出且寒且热，三日一刺，百日而已。 </p><p>曰：何谓虚实？曰：邪气盛则实，精气夺则虚。重实者内（《素问》作言）大热，病气热脉满，是谓重实。曰：经络俱实何如？曰：经络皆实，是寸脉急而尺缓也，皆当俱治。故曰滑则顺，涩则逆。夫虚实者，皆从其物类治（《素问》作始），故五脏骨肉滑利，可以久长。寒气暴上，脉满而实，实而滑顺则生，实而逆则死。尽满者，脉急大坚，尺满（一作涩）而不应也。如是者，顺则生，逆则死。所谓顺者手足温，所谓逆者手足寒也。曰：何谓重虚？曰：脉虚气虚尺虚，是谓重虚也。所谓气虚者言无常也，尺虚者行步恇然也，脉虚者不象陰也。如此者，滑则生，涩则死，气虚者肺虚也，气逆者足寒也。非其时则生，当其时则死，余脏皆如此也。脉实满，手足寒，头热（一作痛）者，春秋则生，冬夏则死。脉浮而涩，涩而身有热者死。络气不足，经气有余者，脉口热而尺寒，秋冬为逆，春夏为顺，治主病者。经虚络满者，尺热满，脉口寒涩，春夏死，秋冬生。络满经虚，灸陰刺陽；经满络虚，刺陰灸陽。 </p><p>曰：秋冬无极陰，春夏无极陽者，何谓也？曰：无极陽者，春夏无数虚陽明，陽明虚则狂；无极陰者，秋冬无数虚太陰，太陰虚则死。春极治经络，夏极治经俞，秋极治六腑，冬则闭塞，治用药而少针石。所谓少针石者，非痈疽之谓也。 </p><p>热病始手臂者，先取手陽明、太陰而汗出。始头首者，先取项太陽而汗出。始足胫者，先取足陽明而汗出。臂太陰，（《灵枢》作陽）可出汗，足陽明可出汗。取陰而汗出甚者止之陽，取陽而汗出甚者止之陰。振寒凄凄，鼓颔不得汗出，腹胀烦闷，取手太陰。热病三日，气口静，人迎躁者，取之诸陽五十九刺，以泻其热，而出其汗，实其陰，以补其不足。身热甚，陰陽皆静者，勿刺之。其可刺者，急取之，不汗则泄。所谓勿刺，皆有死征也。热病七日八日，脉口动喘而眩者，急刺之，汗且自出，浅刺手大指间。热病七日、八日，脉微小，病者溲血，口中干，一日半而死，脉代者一日死。热病已得汗而脉尚躁（一本作盛），喘且复热，勿庸（一本作肤）刺，喘盛者必死。热病七日、八日，脉不躁，不散数，后三日中有汗，三日不汗，四日死。未汗勿庸刺。热病先肤痛，窒鼻充面，取之皮，以第一针五十九刺。苛鼻干（《灵枢》作诊鼻干）索于皮肺，不得索之于火，火者心也。热病先身涩烦而热，烦闷唇嗌干，取之皮，以第一针五十九刺。热病肤胀，口干，寒，汗出，索脉于心，不得索之于水。水者肾也。热病嗌干，多饮善惊，卧不能安，取之肤肉，以第六针五十九刺。目眦赤（《灵枢》作青），索肉于脾，不得索之于木，木者肝也。热病而胸胁痛（《灵枢》作面青胸痛），手足躁，取之筋间，以第四针，针于四逆。筋躄目浸，索筋于肝，不得索之于金，金者肺也。热病数惊，瘛疭而狂，取之脉，以第四针急泻有余者。癫疾毛发去，索血于心，不得索之于肾，肾者，水也。热病身重骨痛，耳聋好瞑，取之骨，以第四针五十九刺。骨病不食，啮齿耳青赤，索骨于肾，不得索之于土，土者，脾也。热病不知所病，耳聋，不能自收，口干，陽热甚，陰颇有寒者，热在髓也，死不治。热病头痛颞颥，目脉紧（一本作瘈），善衄，厥热病也。取之以第三针，视有余不足。寒热痔（一作痛）。热病体重，肠中热，取之以第四针于其俞及下诸指间，索气于胃络得气也。热病侠脐急痛，胸胁满，取之涌泉与陰陵泉，以第四针针嗌里。热病而汗且出，及脉顺可汗者，取鱼际、太渊、大都、太白，泻之则热去，补之则汗出。汗出太甚，取内踝上横脉以止之。热病已得汗而脉尚躁盛者，此陰脉之极也死；其得汗而脉静者生。热病脉常躁盛而不得汗者，此陽脉之极也死；其脉躁盛得汗而脉静者生。厥，侠脊而痛，主头项几几，目■〈硫，目代石〉■〈硫，目代石〉然，腰脊强，取足太陽腘中血络。嗌干口热如胶，取足少陽（此条出《素问》刺腰痛篇，宜在后刺腰痛内）。热病死候有九：一曰汗不出，大颧发赤者死（《太素》云：汗不出，大颧发赤者，必不反而死）。二曰泄而腹满甚者死。三曰目不明，热不已者死。四曰老人婴儿热而腹满者死。五曰汗不出呕血（《灵枢》作呕下血）者死。六曰舌本烂，热不已者死。七曰咳而衄，汗出，出不至足者死。八曰髓热者死。九曰热而痓者死。热而痓者，腰反折瘛疭，齿噤齘也。凡此九者，不可刺也。 </p><p>所谓五十九刺者，两手内外侧各三，凡十二痏；五指间各一，凡八痏；足亦如是；头入发际一寸傍三分（《灵枢》无分字）各三，凡六痏；更入发际三寸边五，凡十痏；耳前后口下（《灵枢》作以下）者各一，项中一，凡六痏；颠上一，囟会一，发际一，廉泉一，风池二，天柱二（《甲乙经》原缺囟会至天柱诸穴，今按《灵枢》经文补之）。 </p><p>素问曰：五十九者，头上五行行五者，以越诸陽之热逆也。大杼、膺俞、缺盆、背椎，此八者，以泻胸中之热（一作陽）。气冲、三里、巨虚、上下廉，此八者，以泻胃中之热。云门、髃骨、委中、髓空，此八者，以泻四肢之热。五脏俞傍五，此十者，以泻五脏之热。凡此五十九者，皆热之左右也。（按二经虽不同，皆泻热之要穴也） </p><p>头脑中寒，鼻衄目泣出（《千金》作寒热头痛），神庭主之。头痛身热，鼻窒，喘息不利，烦满汗不出，曲差主之。头痛目眩，颈项强急，胸胁相引，不得倾侧，本神主多。热病（《千金》下有烦满二字）汗不出，上星主之，先取噫嘻，后取天牖、风池。热病汗不出而苦呕烦心，承光主之。头项痛重，暂起僵仆，鼻窒鼽衄，喘息不得通，通天主之。头项，恶风，汗不出，凄厥恶寒，呕吐，目系急，痛引頞，头重项痛，玉枕主之。颊清（《千金》作喜啮颊），不得视，口沫泣出，两目眉头痛，临泣主之。脑风头痛，恶见风寒，鼽衄鼻窒，喘息不通，承灵主之。头痛身热，引两颔急（一作痛），脑空主之。醉酒风热发，两角（一作两目）眩痛，不能饮食。烦满呕吐，率谷主之（《千金》以此条置风门）。项强刺喑门。热病汗不出，天柱及风池、商陽、关冲、腋门主之。颈痛项不得顾，目泣出，多眵■〈目蔑〉，鼻鼽衄，目内眦赤痛，气厥耳目不明，咽喉偻引项筋挛不收，风池主之。伤寒热盛，烦呕，大椎主之。头重目瞑凄厥，寒热，汗不出，陶道主之。身热头痛，进退往来，神道主之。头痛如破，身热如火，汗不出，瘛疭（《千金》作头痛），寒热，汗不出，恶寒，里急，腰腹相引痛，命门主之。颈项痛不可以俯仰，头痛振寒，瘛疭，气实则胁满，侠脊有寒气，热，汗不出，腰背痛，大杼主之。风眩头痛，鼻不利，时嚏，清涕自出，风门主之。凄凄振寒，数欠伸，鬲俞主之。热病汗不出，上窌及孔最主之。（《千金》作臂厥热病汗不出，皆灸刺之，此穴可以出汗）。肩髆间急，凄厥恶寒，魄户主之。项背痛引颈，魄户主之。肩痛胸腹满，凄厥脊背急强，神堂主之。喘逆鼽衄，肩胛内廉痛，不可俯仰，■〈月少〉季胁引少腹而痛胀，噫嘻主之。背痛恶寒，脊强俯仰难，食不下，呕吐多涎，鬲俞（《千金》作陽关）主之。热病头痛身重，悬颅主之。胸胁胀满，背痛恶风寒，饮食不下，呕吐不留住，魂门主之。善嚏，头痛身热，颔厌主之。热病头痛，引目外眦而急，烦满汗不出，引颔齿，面赤皮痛，悬厘主之。热病偏头痛，引目外眦，悬厘主之。头目瞳子痛，不可以视，挟项强急，不可以顾，陽白主之。头风痛，鼻鼽衄，眉头痛，善嚏，目如饮脱，汗出寒热，面赤颊中痛，项椎不可左右顾，目系急，瘛疭，攒竹主之。寒热凄厥鼓颔，承浆主之。身热痛，胸胁痛不可反侧，颅息主之。肩背痛，寒热，瘰疬绕颈，有大气，暴聋气蒙瞀，耳目不开，头颔痛，泪出鼻衄，不得息，不知香臭，风眩喉痹，天牖主之。热病胸中淡淡，腹满暴痛，恍惚不知人，手清，少腹（《千金》作心腹）满，瘛疭，心痛，气满不得息，巨阙主之。头眩病身热，汗不出（《千金》作烦满汗不出），上脘主之。身寒热，陰都主之。热病象疟，振栗鼓颔，腹胀睥睨，喉中鸣，少商主之。寒厥及热烦心，少气不足以息，陰湿痒，腹痛不可以食饮，肘挛支满，喉中焦干渴，鱼际主之。热病振栗鼓颔，腹满陰萎，咳引尻溺出，虚也。鬲中虚，食饮呕，身热汗不出，数唾血下，肩背寒热，脱色，目泣出，皆虚也。刺鱼际补之。病温身热，五日以上，汗不出，刺太渊。留针一时，取之。若未满五日，禁不可刺也。热病先手臂瘛疭，唇口聚鼻张，目下汗出如转珠，两乳下二寸坚，胁满，悸，列缺主之。 </p><p>六经受病发伤寒热病第一（下） </p><p>振寒瘛疭，手不伸，咳嗽唾浊，气鬲善呕，鼓颔，不得汗，烦满（《千金》作烦心身痛），因为疭衄，尺泽主之。左窒刺右，右窒刺左。两胁下痛，呕泄，上下出，胸满，短气，不得汗，补手太陰以出之。热病烦心，心闷而汗不出，掌中热，心痛，身热如火，浸婬烦满，舌本痛，中冲（《千金》又作天卯）主之。热病发热，烦满而欲呕哕，三日以往不得汗，怵惕，胸胁痛，不可反侧，咳满溺赤，大便（《千金》作小便）血衄不止，呕吐血，气逆，噫不止，嗌中痛，食不下，善渴，舌中烂，掌中热，饮呕，劳宫主之。热病烦心而汗不止，肘挛腋肿，善笑不休，心中痛，目赤黄，小便如血，欲呕，胸中热，苦不乐，太息，喉痹嗌干，喘逆，身热如火，头痛如破，短气胸痛，大陵主之。热病烦心善呕，胸中淡淡，善动而热，间使主之。面赤皮热，热病汗不出，中风热，目赤黄，肘挛腋肿，实则心暴痛，虚则烦心，心惕惕不能动，失智，内关主之。心淡淡然，善惊，身热，烦心，口干，手清，逆气，呕血（《千金》作唾），时瘈，善摇头，颜青汗出不过肩，伤寒温病，曲泽主之。多卧善唾，肩髃痛，寒，鼻鼽赤多血，浸婬起面，身热，喉痹如梗，目眦伤，忽振寒肩疼，二间主之。鼻鼽衄，热病汗不出，■〈月遺〉（音迷）目，目痛瞑，头痛，龋齿痛，泣出，厥逆头痛，胸满不得息，陽溪主之。热病肠澼，臑肘臂痛，虚则气鬲满，有（一作手）不举，温留主之。伤寒余热不尽，曲池主之。头痛振寒，清冷渊主之。头痛，项背急，消泺主之。振寒，小指不用，寒热汗不出，头痛，喉痹舌卷，小指之间热，口中热，烦心心痛，臂内廉及胁痛，聋，咳，瘛疭，口干，头痛不可顾，少泽主之。振寒寒热，肩臑肘臂痛，头不可顾，烦满身热，恶寒，目赤痛眦烂，生翳膜，暴痛，鼽衄，发聋，臂重痛，肘挛痂疥，胸中引臑，泣出而惊，颈项强，身寒，头不可以顾，后溪主之。热病汗不出，胸痛不可息，颔肿，寒热，耳鸣，聋无所闻，陽谷主之。泄风汗出，腰项急，不可以左右顾及俯仰，肩弛肘废，目痛，痂疥，生疣，瘛疭，头眩目痛，陽谷主之。振寒热，颈项肿，实则肘挛，头项痛，狂易，虚则生疣，小者痂疥，支正主之。风眩头痛，小海主之。气喘，热病衄不止，烦心善悲，腹胀，逆息热气，足胫中寒，不得卧，气满胸中热，暴泄，仰息，足下寒，中闷，呕吐，不欲食饮，隐白主之。热病汗不出且厥，手足清，暴泄，心腹胀痛，心尤痛甚，此胃心痛也，大都主之，并取隐白，腹满善呕烦闷，此皆主之。热病先头重额痛，烦闷身热，热争则腰痛不可以俯仰，胸满，两颔痛甚，暴泄，善泄，饥不欲食，善噫，热中，足清，腹胀，食不化，善呕，泄有脓血，若呕无所出，先取三里，后取太白、章门主之。热病满闷不得卧（《千金》云：不得卧，身重骨痛不相知），太白主之。热中少气厥陽寒，灸之热去（《千金》作灸涌泉）烦心不嗜食，咳而短气，善喘，喉痹身热，脊胁相引，忽忽善忘，涌泉主之。热病烦心，足寒清多汗，先取然谷，后取太溪，大指间动脉，皆先补之。目痛引眦，少腹偏痛，背（一作脊）伛瘛疭，视昏嗜卧，照海主之，泻左陰跷，取足左右少陰前，先刺陰跷，后刺少陰，气在横骨上。热病汗不出，默默嗜卧，溺黄，少腹热，嗌中痛，腹胀内肿，羡（音涎）心痛如锥针刺，太溪主之。手足寒至节，喘息者死。热病刺然谷（《千金》作陷谷），足先寒，寒上至膝乃出针，善啮颊齿唇，热病汗不出，口中热痛，冲陽主之，胃脘痛，时寒热，皆主之。热病汗不出，善噫腹胀满，胃热谵语，解溪主之。厥头痛，面浮肿，烦心，狂见鬼，善笑不休，发于外有所大喜，喉痹不能言，丰隆主之。陽厥凄凄而寒，少腹坚，头痛，胫股腹痛，消中，小便不利，善呕，三里主之。胁痛咳逆，不得息，窍陰主之，及爪甲与肉交者，左取右，右取左，立已，不已复取。手足清，烦（一作脉）热汗不出，手肢转筋，头痛如锥刺之，然不可以动，动益烦心，喉痹，舌卷干，臂内廉痛不可及，耳聋鸣，窍陰皆主之。膝外廉痛，热病汗不出，目外眦赤痛，头眩，两颔痛，寒逆泣出，耳鸣聋，多汗，目痒，胸中痛，不可反侧，痛无常处，侠溪主之。厥四逆，喘，气满，风，身汗出而清，髋髀中痛，不可得行，足外皮痛，临泣主之。目视不明，振寒目翳，瞳子不见，腰两胁痛，脚酸转筋，丘墟主之。身懈，寒少气，热甚恶人，心惕惕然，取飞扬及绝骨、跗下临泣，立已。婬泺胫酸，热病汗不出，皆主之。头重鼻衄及瘛疭，汗不出，烦心，足下热，不欲近衣，项痛，目翳，鼻及小便皆不利，至陰主之。身疼痛，善惊，互引鼻衄，通谷主之。暴病头痛，身热痛，肌肉动，耳聋恶风，目眦烂赤，项不可以顾，髀枢痛，泄，肠澼，束骨主之。鼽衄血不止，婬泺，头痛，目白翳，跟尻瘈，头顶肿痛，泄注，上抢心，目赤眦烂无所见，痛从内眦始（《千金》作翳从内眦始），腹满，颈项强，腰脊不可俯仰，眩，心痛与肩背相引，如从后触之状，身寒从胫起，京骨主之。下部寒，热病汗不出，体重，逆气头眩，飞扬主之。鼽衄，腰脊脚腨酸重，战栗不能久立，腨如裂，脚跟急痛，足挛引少腹痛，喉咽痛，大便难填胀，承山主之。热病侠脊痛，委中主之。 </p><p>足陽明脉病发热狂走第二 </p><p>黄帝问曰：足陽明之脉病，恶人与火，闻木音则惕然而惊，欲独闭户牖而处，愿闻其故。岐伯对曰：陽明者胃脉也，胃土也，闻木音而惊者，土恶木也。陽明主肌肉，其血气盛，邪客之则热，热甚则恶火。陽明厥则喘闷，闷则恶人。陰陽相搏，陽尽陰盛，故欲独闭户牖而处（按陰陽和薄至此，本在《素问》脉解篇，士安移续于此）。曰：或喘而生者，或喘而死者，何也？曰：厥逆连脏则死，连经则生。曰：病甚则弃衣而走，登高而歌，或至不食数日，逾垣上屋，非其素所未能，病反能者何也？曰：陰陽争而外并于陽（此八字亦《素问》脉解篇文）。邪盛则四肢实，实则能登高而歌。热盛于身，故弃衣而欲走。陽盛，故妄言，骂詈不避亲疏。大热遍身，故狂言而妄见妄闻，视足陽明及大络取之，虚者补之，血如实者泻之。因令偃卧，居其头前，以两手四指按其颈动脉久持之，卷而切推之，下至缺盆中，复上如前，热去乃已，此所谓推而散之者也。 </p><p>身热狂走，谵语见鬼，瘛疭，身柱主之。狂，妄言，怒火恶火，善骂詈，巨厥主之。热病汗不出，鼽衄，眩，时仆而浮肿，足胫寒，不得卧，振寒，恶人与木音，喉痹龋齿，恶风，鼻不利，多善惊，厉兑主之。四厥手足闷者，使人久持之，厥热（一本作逆冷）胫痛，腹胀，皮痛，善伸数欠，恶人与木音，振寒，嗌中引外痛，热病汗不出，下齿痛，恶寒目急，喘满寒栗，断口噤僻，不嗜食，内庭主之。狂歌妄言，怒，恶人与火，骂詈，三里主之。 </p><p>陰衰发热厥陽衰发寒厥第三 </p><p>黄帝问曰：厥之寒热者，何也？岐伯对曰：陽气衰于下则为寒厥，陰气衰于下则为热厥。曰：热厥必起于于足下者，何也？曰：陽气起于足五指之表。陰脉者，集于足下而聚于足心，故陽胜则足下热。曰：寒厥必起于五指而上于膝者，何也？曰：陰气起于五指之里，集于膝下而聚于膝上，故陰气盛则从五指到膝上寒。其寒也，不从外，皆从内。曰：寒厥何失而然也？曰厥陰者，众筋之所聚（《素问》作前陰者宗筋之所聚），太陰、陽明之所合。春夏则陽气多而陰气少，秋冬则陰气盛而陽气衰。此人质壮，以秋冬夺于所用，下气上争不能复，精气溢下，邪气从而上之。所中（《素问》所中二字作气因于中）陽气衰，不能渗营其经络，陽气日损，陰气独在，故手足为之寒。曰：热厥何如？曰：酒入于胃，则络脉满而经脉虚。脾主为胃行其津液者也。陰气虚则陽气入，陽气入则胃不和，胃不和则精气竭，精气竭则不营其四肢。此人必数醉，若饱以入房，气聚于脾中不得散，酒气与谷气相搏，热遍于身，内热而溺赤。夫酒气盛而慓悍，肾气日衰，陽气独盛，故手足为之热。曰：厥或令人腹满，或令人暴不知人，或至半日，远至一日，乃知人者，何谓也？曰：陰气盛于上则下虚，下虚则腹满，腹满（《素问》腹满二字作陽气盛于上）则下气重上而邪气逆，逆则陽气乱，陽气乱则不知人矣。太陽之厥则肿首，头重，足不能行，发为眩仆。陽明之厥，则癫疾，欲走呼，腹满不得卧，面赤而热，妄见妄言。少陽之厥，则暴聋，颊肿而热，胁痛，不可以运。太陰之厥，则腹满填胀，后不利，不欲食，食则呕，不得卧。少陰之厥，则舌干溺赤，腹满心痛。厥陰之厥，则少腹肿痛，填胀，泾溲不利，好卧屈膝，陰缩，胻内热。盛则泻之，虚则补之，不盛不虚，以经取之。 </p><p>请言解论，与天地相应，四时相副，人参天地，故可为解。下有渐洳，上生薄苇，此所以知气形之多少也。陰陽者，寒暑也，热则滋雨而在上，根茎（《灵枢》作亥）少汁，人气在外，皮肤缓，腠理开，血气盛，汗大泄，皮淖泽。寒则地冻水冰，人气在中，皮肤致，腠理闭，汗不泄，血气强，皮坚涩。当是之时，善行水者，不能往冰；善穷地者，不能凿冻。夫善用针者，亦不能取四逆，血脉凝结，坚搏不往来，亦不可即柔。故行水者，必待天温冰释；穷地者，必待冻解，而后地可穷。人脉犹是，治厥者，必先熨火以调和其经，掌与腋，肘与脚，项与脊，以调其气。大道已通，血脉乃行。后视其病，脉淖泽者，刺而平之，坚紧者，破而决之，气下乃止，此所谓解结。用针之类，在于调气。气积于胃，以通营卫，各行其道。宗气留积在海，其下者注于气街，上行者注于息道。故厥在足，宗气不下，脉中之血凝而留止，弗之火调，针弗能取。用针者，必先察其经络之虚实，切而循之，按而弹之，视其应动者，乃后取而下之。六经调者，谓之不病，虽病谓之自已。一经上实下虚而不通者，此必有横络盛加于大经，令之不通。视而泻之，通而决之，是所谓解结者也。上寒下热，先刺其项太陽久留之，已刺则火熨项与肩臂，令热下合（一本作冷）乃止，所谓推而上之者也。上热下寒，视其虚脉而陷下于经络者取之，气下而止，所谓引而下之者也。 </p><p>刺热厥者，留针反为热；刺热厥者，二陰一陽；刺寒厥者，一陰二陽。所谓二陰者，二刺陰；所谓二陽者，二刺陽。热厥取太陰、少陽。寒厥取陽明、少陰，于足留之。厥胸满面肿者，肩中热，暴言难，甚则不能言，取足陽明。厥气走喉而不言，手足微满清，大便不利，取足少陰。厥而腹膨膨，多寒气，腹中爂爂（音最，《九墟》作荣），便溲难，取足太陰。厥逆为病，足暴清，胸中若将裂，腹肠若以刀切之，填而不食，脉大皆涩缓，取足少陰，清取足陽明，清则补之，温则泻之。厥逆腹满胀，肠鸣，胸满不得息，取之下胸三肋间咳而动应手者，与背俞以指按之立快。足厥喘逆，足下清至膝，涌泉主之。 </p><p>太陽中风感于寒湿发痓第四 </p><p>热病而痓者，腰反折，瘛疭，齿噤龂。 </p><p>张仲景曰：太陽病，其证备，其身体强，几几然，脉反沉迟者，此为痓。夫痓脉来，按之筑筑而弦，直上下行。刚痓为病，胸满口噤，卧不着席，脚挛急，其人必齘齿。病发热，脉沉细为痓。痓家其脉伏坚，直上下。太陽病，发热无汗恶寒，此为刚痓。太陽病，发热汗出不恶寒，此为柔痓。太陽中湿病痓，其脉沉，与筋平。太陽痛，无汗，小便少，气上冲胸，口噤不能语，欲作刚痓。然刚痓太陽中风感于寒湿者也，其脉往来进退，以沉迟细，异于伤寒热病。其治不宜发汗，针灸为嘉。治之以药者，可服葛根汤。 </p><p>风痓身反折，先取太陽及腘中及血络出血。痓，中有寒，取三里。痓取之陰跷及三毛上及血络出血。 </p><p>痓取囟会、百会，及天柱、鬲俞、上关，光明主之。痓目不昫，刺脑户。痓脊强反折瘛疭，癫疾头重，五处主之。痓互引善惊，太冲主之。痓反折，心痛，形气短尻填涩，小便黄闭，长强主之。痓脊强互引，恶风时振栗，喉痹，大气满，喘，胸中郁郁，气热，■〈硫，目代石〉■〈硫，目代石〉，项强，寒热，偃仆不能久立，烦满里急，身不安席，大椎主之。痓筋痛急互引，肝俞主之。热痓，脾俞及肾俞主之。热痓互引，汗不出反折，尻臂内痛似瘅疟状，膀胱俞主之。痓反折互引，腹胀腋挛，背中怏怏，引胁痛，内引心，中膂内，肺俞主之。又刺陽明，从项而数背椎侠脊膂而痛，按之应手者，刺之尺泽，三痏立已。痓互引身热，然谷、譩譆主之。痓反目憎风，刺丝竹空主之。痓互引，唇吻强，兑端主之。痓烦满，龈交主之。痓口噤，互引口干，小便赤黄，或时不禁，承浆主之。痓口噤，大迎主之。痓不能言，翳风主之。痓先取太溪，后取太仓之原主之。痓脊强里紧，腹中拘痛，水分主之。痓脊强，口不开，多唾，大便难，石关主之。痓脊强反折，京门主之。痓腹大坚不得息，期门主之。痓上气，鱼际主之。痓互引，腕骨主之。热病汗不出，善呕苦，痓身反折，口噤，善鼓颔，腰痛不可以顾，顾而有似拔者，善悲，上下取之出血，见血立已。痓身反折，口噤喉痹不能言，三里主之。痓惊互引，脚如结，腨如裂，束骨主之。痓目反白多，鼻不通利，涕黄更衣（一本作便出血），京骨主之。痓脊强，项眩痛，脚如结，腨如裂，昆仑主之。痓互折，飞扬主之。 </p><p>陰陽相移发三疟第五 </p><p>黄帝问曰：夫疟疾皆生于风，其以日作，以时发者，何也？岐伯对曰：疟之始发，先起于毫毛，欠伸乃作，寒栗鼓颔，腰脊俱痛，寒去则内外俱热，头痛如破，渴欲饮水。曰：何气使然？曰：陰陽上下交争，虚实更作，陰陽相移也。陽并于陰，则陽实而陰虚。陽明虚则寒栗鼓颔也；太陽虚则腰背头项痛；三陽俱虚则陰气（一作二陰）胜，陰气胜则骨寒而痛，寒生于内，故中外皆寒。陽胜则外热，陰虚则内热，内外皆热，则喘渴，故欲冷饮。此皆得之夏伤于暑，热气盛，藏于皮肤之内肠胃之外，此营气之所舍也。令人汗出空疏，腠理开，因得秋气，汗出遇风，得浴，水气舍于皮肤之内，与卫气并居。卫气者，昼行于陽，夜行于陰，此气得陽而外出，得陰而内薄，内外相搏，是以日作。曰：其间日而作者何也？曰：其气之舍深，内薄于陰，陽气独发，陰邪内著，陰与陽争不得出，是以间日而作。曰：其作日晏与其日早，何气使然？曰：邪气客于风府，循膂而下，卫气一日一夜，大会于风府，其明日日下一节，故其作也晏。此皆客于脊背，每至于风府则腠理开，腠理开则邪气入，邪气入则病作，以此日作稍益晏也。其出于风府日下一节，二十一日下至骶骨，二十二日入于脊内，注于太冲之脉（《素问》二十一作二十五，二十五作二十六，太冲作伏膂），其气上行，九日出于缺盆之中，其气日高，故作日益早。其间日发者，由邪气内薄于五脏，横连募原，其道远，其气深，其行迟，不能与营气俱行，不能偕出，故间日乃作。曰：卫气每至于风府，腠理乃发，发则邪入，入则病作。今卫气日下一节，其气之发，不当风府，其日作奈何？曰：（《素问》此下有八十八字，《甲乙经》本无，故不抄入）风无常府，卫气之所发，必开其腠理，邪气之所合则其病作（《素问》作则其府也）。曰：风之与疟相似同类，而风独常在，疟得有时休者，何也？曰：风气常留其处故常在，疟气随经络次而内传（《素问》作沉以内薄），故卫气应乃作。曰：疟先寒而后热者何也？曰：夏伤于大暑，汗大出，腠理开发，因遇风，夏气凄沧之水寒迫之，藏于腠理及皮肤之中，秋伤于风，则病成矣。夫寒者陰气也，风者陽气也，先伤于寒而后伤于风，故先寒而后热，病以时作，名曰寒疟也。曰：先热而后寒者何也？曰：此先伤于风，后伤于寒，故先热而后寒，亦以时作，名曰温疟也。其但热而不寒者，陰气先绝，陽气独发，则热而少气烦冤，手足热而欲呕者，名曰瘅疟。曰：经言有余者泻之，不足者补之。今热为有余，寒为不足。夫疟之寒，汤火不能温，及其热，冰水不能寒，此皆有余不足之类。当此之时，良工不能止，必待其自衰乃刺之何也？曰：经言无刺熇熇之热，无刺浑浑之脉，无刺漉漉之汗，为其病逆，未可治也。夫疟之始发也，陽气并于陰。当是之时，陽虚陰盛而外无气，故先寒栗也。陰气逆极，则复出之陽，陽与陰并于外，则陰虚而陽实，故先热而渴。夫疟并于陽则陽胜，并于陰则陰胜；陰胜者则寒，陽胜者则热。热疟者，风寒气不常也，病极则复至。病之发也，如火之热，如风雨不可当也。故经曰：方其盛必毁，因其衰也，事必大昌。此之谓也。夫疟之未发也，陰未并陽，陽未并陰，因而调之，真气乃安，邪气乃亡。故工不能治已发，为其气逆也。疟之且发也，陰陽之且移也，必从四末始。陽已伤，陰从之，故气未并，先其时坚束其处，令邪气不得入，陰气不得出，审候见之。在孙络盛坚而血者，皆取之，此其往而未得并者也。曰：疟不发其应何如？曰：疟者，必更盛更虚，随气之所在，病在陽则热而脉躁；在陰则寒而脉静；极则陰陽俱衰，卫气相离，故病得休；卫气集则复病。曰：时有间二日或至数日发，或渴或不渴，其故何也？曰，其间日，邪气与卫气客于六腑而相失，时不相得，故休数日乃发也。陰陽更胜，或甚或不甚，故或渴或不渴。曰：夏伤于暑，秋必病疟，今不必应者，何也？曰：此应四时也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。曰：温疟与寒疟者，皆安舍，其在何脏？曰：温疟者，得之于冬，中于风寒，寒气藏于骨髓之中，至春则陽气大发，寒气不能出，因遇大暑，脑髓铄，肌肉消，腠理发泄，或有所用力，邪气与汗皆出，此病藏在肾，其气先从内出之于外。如是者，陰虚而陽盛，陽盛则热衰矣。衰则气反复入，复入则陽虚，陽虚则寒矣。故先热而后寒，名曰温疟。曰：瘅疟何如？曰：肺素有热，气盛于身，厥气逆上，中气实而不外泄，因有所用力，腠理开，风寒舍于皮肤之内分肉之间而发，发则陽气盛，陽气盛而不衰则病矣。其气不反之陰，故但热而不寒，气内藏于心而外舍分肉之间，令人消铄脱肉，故名曰瘅疟。 </p><p>疟脉满大急，刺背俞，用中针傍五胠俞各一，适肥瘦出血。疟脉小实急，灸胫少陰，刺指井。疟脉缓大虚，便用药，不宜用针。凡治疟，先发如食顷，乃可以治，过之则失时，一，疟不渴间日而作，《九卷》曰，取足陽明，《素问》刺太陰。渴而间日作，《九卷》曰，取手少陽，《素问》刺足少陽。一，瘟疟汗不出，为五十九刺（解在热病部）。一，足太陽疟，令人腰痛头重，寒从背起，先寒后热渴，渴止汗乃出，难已，间日作，刺腘中出血（《素问》先寒后热下有熇熇喝喝然五字）。一，足少陽疟，令人身体解■〈亻亦〉，寒不甚，恶见人，心惕惕然，热多汗出甚，刺足少陽。一，足陽明疟，令人先寒，洒淅洒淅，寒甚久乃热，热去汗出，喜见日月光火气乃快然，刺陽明跗上，及调冲陽。一，足太陽疟，令人不乐，好太息，不嗜食，多寒少热，汗出，病至则善呕，呕已乃衰，即取之足太陰。一，足少陰疟，令人呕吐甚，多寒少热，欲闭户牖而处，其病难已，取太溪。一，足厥陰疟，令人腰痛，少腹满，小便不利如癃状，非癃也。数便，意恐惧气不足，腹中悒悒，刺足厥陰。一，肺疟，令人心寒，甚热，热间善惊，如有所见者，刺手太陰、陽明。一，心疟，令人烦心甚，欲得见清水，寒多（《素问》作反寒多，《太素》作及寒多），不甚热，刺手少陰，是谓神门。一，肝疟，令人色苍苍然（《素问》下有太息二字），其状若死者，刺足厥陰见血。一，脾疟，令人病寒，腹中痛，热则肠中鸣，鸣已汗出，刺足太陰。一，肾疟，令人凄凄然（《素问》作洒洒然），腰脊痛宛转，大便难，目眴眴然，手足寒，刺足太陽、少陰。一，胃疟，令人且病寒，善饥而不能食，食而支满腹大，刺足陽明、太陰横脉出血。一，疟发身热，刺跗上动脉，开其空，出血立寒。一，疟方欲寒，刺手陽明、太陰，足陽明、太陰。一，诸疟如脉不见者，刺十指间出血，血去必已。先视身之赤如小豆者，尽取之。一，十二疟者，其发各不同时，察其病形，以知其何脉之病。先其发时，如一食顷而刺之，一刺则衰，二刺则知，三刺则已，不已刺舌下两脉出血，不已刺郄中盛经出血，又刺项以下侠脊者必已。舌下两脉者，廉泉穴也。一，刺疟者，必先问其病之所先发者，先刺之。先头痛及重者，先刺头上及两额两肩间出血；先项背痛者，先刺之；先腰脊痛者，先刺郄中出血；先手臂痛者，先刺手少陰、陽明十指间；先足胫酸痛者，先刺足陽明十指间出血。风疟，发则汗出恶风，刺足三陽经背俞之血者。胫酸痛，按之不可，名曰肘髓病，以镵针针绝骨出其血，立已。身体小痛，刺诸陰之井无出血，间日一刺。 </p><p>■〈疒皆〉疟，神庭及百会主之。■〈疒皆〉疟，上星主之，先取噫嘻，后取天牖、风池、大杼。■〈疒皆〉疟，取完骨及风池、大杼、心俞、上窌、噫嘻、陰都、太渊、三间、合谷、陽池、少泽、前谷、后溪、腕骨、陽谷、侠溪、至陰、通谷、京骨，皆主之。疟振寒，热甚狂言，天枢主之。疟热盛，列缺主之。疟寒厥及热厥，烦心善哕，心满而汗出，刺少商出血立已。热疟口干，商陽主之。疟寒甚（《千金》下云欲呕沫），陽溪主之。风疟汗不出，偏历主之。疟面赤肿，温留主之。痎疟，心下胀满痛，上气，灸手五里，左取右，右取左。疟项痛，因忽暴逆，腋门主之。疟发有四时，面上赤，■〈硫，目代石〉■〈硫，目代石〉无所见，中渚主之。疟食时发，心痛，悲伤不乐，天井主之。风疟，支正主之。疟背膂振寒，项痛引肘腋，腰痛引少腹，四肢不举，少海主之。疟不知所苦，大都主之。疟多寒少热，大钟主之。疟咳逆心闷，不得卧，呕甚，热多寒少，欲闭户牖而处，寒厥足热，太溪主之。疟热少气，间寒不能自温，填胀切痛引心，复溜主之。疟不嗜食，厉兑主之。疟瘛疭惊，股膝重，胻转筋，头眩痛，解溪主之。疟日西发，临泣主之。疟振寒，腋下肿，丘墟主之。疟从胻起，束骨主之。疟多汗，腰痛不能俯仰，目如脱，项如拔，昆仑主之。疟，实则腰背痛，虚则鼽衄，飞扬主之。疟头重，寒背起，先寒后热，渴不止，汗乃出，委中主之。疟不渴，间日作，昆仑主之。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/gudaiyishu/zhenjiujiayijing/1216.html' class='pagedaohang'>【上一篇】<i>:卷八</i></a></span><span class="tomenu"><a href="https://ChineseBooks.github.io/gudaiyishu/zhenjiujiayijing/" title="针灸甲乙经" class="returnIndex">【回目录】</a>
</span><span class="toup1"><a href='https://ChineseBooks.github.io/gudaiyishu/zhenjiujiayijing/1214.html' class='pagedaohang'>【下一篇】<i>：卷六</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://ChineseBooks.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://ChineseBooks.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://ChineseBooks.github.io/gudaiyishu/bencaogangmu/" target="_blank">本草纲目<i>></i></a>  <a href="https://ChineseBooks.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://ChineseBooks.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://ChineseBooks.github.io/gudaiyishu/huangdinajing/" target="_blank">黄帝内经<i>></i></a>  <a href="https://ChineseBooks.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://ChineseBooks.github.io/gudaiyishu/shanghanlun/" target="_blank">伤寒论<i>></i></a>  <a href="https://ChineseBooks.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>