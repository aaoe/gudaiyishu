<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>四圣心源_卷五杂病解上</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/gudaiyishu/sishengxinyuan/">四圣心源</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'>主页</a> > <a href='https://aaoe.github.io/classic/'>诸子百家</a> > <a href='https://aaoe.github.io/gudaiyishu/'>古代医书</a> > <a href='https://aaoe.github.io/gudaiyishu/sishengxinyuan/'>四圣心源</a> > </div>
<div class="kind">
  <h1 class="h11">卷五杂病解上</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/sishengxinyuan/119883.html' class='pagedaohang'>【上一篇】<i>:卷六杂病解中</i></a></span><span class="tomenu"><a href="https://aaoe.github.io/gudaiyishu/sishengxinyuan/" title="四圣心源" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/sishengxinyuan/119881.html' class='pagedaohang'>【下一篇】<i>：卷四劳伤解</i></a></span>
</ul>
<div class="articleContent" id="articleContent"> <p>卷五杂病解上</p>

<p>简介</p>
<p>病不过内外感伤，而杂病之传变，百出不穷。感伤者，百病之纲，百病者，感伤之目。譬如水火，源本则合，支派攸分，虽殊途而同归，实一致而百虑。</p>
<p>先圣既往，此道绝传，博考方书，乖讹万状。纵身若松柏，未必后凋，况资如蒲柳，动辄零谢。申之以杂病之侵凌，益之以群工之毒药，真轻尘之栖弱草，朝露之落薤上矣。</p>
<p>痛昔亲从凋亡，手足伤毁，荒草颓坟，烟笼雾锁。感念存殁，情何可言，作杂病解。</p>
<p>-------</p>

<p>鼓胀根原</p>
<p>鼓胀者，中气之败也。肺主气，肾主水，人身中半以上为陽，是谓气分，中半以下为陰，是谓水分。气盛于上，水盛于下，陰陽之定位也。而气降则生水，水升则化气，陰陽互根，气水循环。究其转运之枢，全在中气。中气一败，则气不化水而抑郁于下，是谓气鼓；水不化气而泛滥于上，是为水胀。</p>
<p>《灵枢&bull;营卫生会》：上焦如雾，中焦如沤，下焦如渎。上焦气盛，故如雾露之空濛。下焦水盛，故如川渎之注泻。而气水变化之原，出于中焦。中焦者，气水之交，气方升而水方降，水欲成气，气欲成水，气水未分，故其形如沤。</p>
<p>气之化水，由于肺胃，水之化气，由于肝脾。肺胃右降则陰生，故清凉而化水。气不化水者，肺胃之不降也。肝脾左升则陽生，故温暖而化气。水不化气者，肝脾之不升也。气不化水，则左陷于下而为气鼓；水不化气，则右逆于上而为水胀。而其根，总因土湿而陽败，湿土不运，则金木郁而升降窒故也。</p>
<p><h2>气鼓</h2></p>
<p>气从上降，而推原其本，实自下升，坎中之陽，气之根也。气升于肝脾，肝脾左旋，温暖而化清陽，是气升于水分也。肝脾不升，陰分之气堙郁而下陷，故脐以下肿。</p>
<p>木性善达，其发达而不郁者，水温土燥而陽升也。水寒土湿，脾陽下陷，肝木不达，抑遏而克脾土。肝脾郁迫而不升运，是以凝滞而为胀满。</p>
<p>肝气不达，郁而生热，传于脾土。脾土受之，以其湿热，传于膀胱。五行之性，病则传其所胜，势固然也。土燥则木达而水清，土湿则气滞不能生水，木郁不能泄水，故水道不利，加之以热，故淋涩而黄赤。</p>
<p>脾土既陷，胃土必逆。脾陷则肝木下郁，胃逆则胆火上郁。其下热者，肝木之不升也；其上热者，胆火之不降也。病本则属湿寒，而病标则为湿热，宜泻湿而行郁，补脾陽而达木气，清利膀胱之郁热也。</p>
<p>桂枝姜砂汤</p>
<p>茯苓<em>三钱</em>泽泻<em>三钱</em>桂枝<em>三钱</em>芍药<em>三钱</em>甘草<em>三钱，炙</em>砂仁<em>一钱，炒，研</em>干姜<em>三钱</em></p>
<p><em>煎大半杯，入砂仁，略煎，去渣，入西瓜浆一汤匙，温服。</em></p>
<p>膀胱湿热，小便红涩者，加栀子清之。脾肺湿旺，化生郁浊，腐败胶粘，不得下行，宜用瓜蒂散，行其痰饮。在下则泻利而出，在上则呕吐而出。去其菀陈，然后调之。</p>
<p>续随子仁，最下痰饮，用白者十数粒，研碎，去油，服之痰水即下。</p>
<p>瓜蒂散</p>
<p>瓜蒂<em>二十个，研</em>赤小豆<em>三钱，研</em>香豉<em>三钱，研</em></p>
<p><em>热水一杯，煮香豉，令浓，去渣，调二末，温服。取吐下为度。</em></p>
<p>病重人虚者，不可服此，当用葶苈散。</p>
<p><h2>水胀</h2></p>
<p>水从下升，而推原其本，实自上降，离中之陰，水之根也。水降于肺胃，肺胃右转，清凉而化浊陰，是水降于气分也。肺胃不降，陽分之水婬泆而上逆，故脐以上肿。金性喜敛，其收敛而不郁者，陽明胃土之降也。土湿胃逆，肺无降路，陽分之水，不得下行，陰分之水，反得上泛。水入于肺，宗气隔碍，则为喘满；水入于经，卫气壅阻，则为肿胀。</p>
<p>水生于肺而统于肾，藏于膀胱而泄于肝。肾与膀胱之府，相为表里。</p>
<p>饮入于胃，脾陽蒸动，化为雾气，而上归于肺。肺金清肃，雾气洒扬，充灌于经络，熏泽于皮肤，氤氲郁霭，化为雨露。及乎中焦以下，则注集滂沛，势如江汉矣。</p>
<p>膀胱者，水之壑也。肺气化水，传于膀胱，肝气疏泄，水窍清通，是以肿胀不作。膀胱之窍，清则开而热则闭。《灵枢》：三焦者，入络膀胱，约下焦，实则闭癃，虚则遗溺。其虚而遗溺者，相火之下虚也，其实而闭癃者，非相火之下实也。以肾主蛰藏，肾气能藏，则相火秘固而膀胱清；肾气不藏，则相火泄露而膀胱热。相火蛰藏，膀胱清利，是谓之实。膀胱之热者，相火泄于肾藏而陷于膀胱也。</p>
<p>相火藏于肾水，原不泄露，其泄而不藏者，过在乙木。木性疏泄，疏泄之令畅，则但能泄水而不至泄火。水寒土湿，生气郁遏，疏泄之令不行，而愈欲疏泄，故相火不得秘藏，泄而不通，故水道不能清利。</p>
<p>相火之陷，其原在肝，肝气之陷，其原在脾。肝脾郁陷，合相火而生下热，传于己土，己土以其湿热传于膀胱，是以淋涩而赤黄也。</p>
<p>膀胱闭癃，水不归壑，故逆行于胸腹，浸婬于经络，而肿胀作焉。水热穴论：其本在肾，其标在肺，皆积水也。故水病下为胕肿大腹，上为喘呼不得卧者，标本俱病。</p>
<p>其本之在肾者，宜泻之于膀胱；其标之在肺者，宜泻之于汗孔。汗溺之行，总以燥土疏木为主。水病之作，虽在肺肾两藏，而土湿木郁，乃其根本也。</p>
<p>苓桂浮萍汤</p>
<p>茯苓<em>三钱</em>泽泻<em>三钱</em>半夏<em>三钱</em>杏仁<em>三钱</em>甘草<em>二钱</em>浮萍<em>三钱</em>桂枝<em>三钱</em></p>
<p><em>煎大半杯，热服。覆衣，取汗。</em></p>
<p>中气虚，加人参，寒加干姜。肺热，加麦冬、贝母。</p>
<p>苓桂阿胶汤</p>
<p>茯苓<em>三钱</em>泽泻<em>三钱</em>甘草<em>二钱</em>桂枝<em>三钱</em>阿胶<em>三钱</em></p>
<p><em>煎大半杯，热服。</em></p>
<p>小便不清，加西瓜浆，热加栀子。中虚加人参，寒加干姜。</p>
<p>乙木遏陷，疏泄不行，陽败土湿，不能制伏水邪，故病肿胀。泻湿燥土，疏木行水，是定法也。后世八味加减之方，地黄助脾之湿，附子益肝之热，肝脾未至极败，服之可效，肝脾病深则不效，而反益其害，最误人也。</p>
<p>气位于上，水位于下。气之在上，虽壅满郁遏，而不至于胀，惟下陷而不升，则病气鼓；水之在下，虽停瘀凝结，而弗至于肿，惟上逆而不降，则病水胀。肿在身半以上者，水胀也；胀在身半以下者，气鼓也。其一身俱至肿胀者，气病于下而水病于上也。气水交病，则气中亦有积水，水中不无滞气。</p>
<p>总之，气不离水，水不离气，气滞则水凝，水积则气聚。气病于下者，其水道必不利；水病于上者，其气道必不通。仲景《金匮&bull;水气》之法，腰以上肿，当发其汗，汗发则气通而水亦泄；腰以下肿，当利小便，便利则水行而气亦达矣。</p>

<p>噎膈根原</p>
<p>噎膈者，陽衰土湿，上下之窍俱闭也。脾陽左升，则下窍能开，胃陰右降，则上窍不闭。下窍开，故旧谷善出，上窍开，故新谷善纳。新旧递嬗，出纳无阻，气化循环，所以无病。</p>
<p>其上下之开，全在中气。中气虚败，湿土湮塞，则肝脾遏陷，下窍闭涩而不出，肺胃冲逆，上窍梗阻而不纳，是故便结而溺癃，饮碍而食格也。</p>
<p>缘气之为性，实则清空，虚则滞塞。胃主降浊，脾主升清。胃降则浊气下传，上窍清空而无碍，是以善纳；脾升则清气上行，下窍洞达而莫壅，是以善出。胃逆则肺金不降，浊气郁塞而不纳；脾陷则肝木不升，清气涩结而不出。以陽衰土湿，中气不运，故脾陷而杜其下窍，胃逆而窒其上窍。升降之枢轴俱废，出纳之机缄皆息也。</p>
<p>其糟粕之不出，全由脾陷而肝郁，而谷食之不纳，则不止胃逆而肺壅，兼有甲木之邪焉。甲木逆行，克贼戊土，土木抟结，肺无下行之路，雾气堙瘀，化生痰涎，胸膈滞塞，故食噎不下。肺津化痰，不能下润，水谷二窍，枯槁失滋，而乙木之疏泄莫遂，故便溺艰涩。总缘中气不治，所以升降反作，出纳无灵也。</p>
<p>苓桂半夏汤</p>
<p>茯苓<em>三钱</em>泽泻<em>三钱</em>甘草<em>二钱</em>桂枝<em>三钱</em>半夏<em>三钱</em>干姜<em>三钱</em>生姜<em>三钱</em>芍药<em>三钱</em></p>
<p><em>煎大半杯，温服。</em></p>
<p>噎病胸膈滞塞，雾气婬蒸而化痰饮。上脘不开，加以痰涎胶粘，故食阻不下，法宜重用半夏，以降胃气。痰盛者，加茯苓、橘皮，行其瘀浊，生姜取汁，多用益善。痰饮极旺，用瓜蒂散，吐其宿痰，下其停饮。胸膈洗荡，腐败清空，则饮食渐下矣。</p>
<p>胸膈之痞，缘肺胃上逆，浊气不降，而其中全是少陽甲木之邪。盖胃逆则肺胆俱无降路，胆木盘结，不得下行，经气郁迫，是以胸胁痛楚，当以甘草缓其迫急，芍药泻其木邪，柴胡、鳖甲散其结郁。若兼风木枯燥，则加阿胶、当归，滋木清风，其痛自差。</p>
<p>其大便燥结，粪粒坚硬，缘土湿胃逆，肺郁痰盛，不能化生津液，以滋大肠。大肠以陽明燥金之府，枯槁失滋，自应艰涩。而陰凝气闭，下窍不开，重以饮食非多，消化不速，谷滓有限，未能充满胃肠，顺行而下。盖以肝木郁陷，关窍堵塞，疏泄之令不行，是以便难。此宜以干姜、砂仁，温中破滞，益脾陽而开肠窍，以桂枝达木郁而行疏泄。干涩难下者，重用肉苁蓉，以滑肠窍，白蜜亦佳。木枯血燥，不能疏泄，加阿胶、当归，滋其风木。</p>
<p>其小便红涩，缘肺郁痰盛，不能生水以渗膀胱，而土湿木郁，疏泄不行，故水道不利。此宜苓、泽、桂枝，泻湿疏木，以通前窍。甚者，用猪苓汤加桂枝，猪、茯、滑、泽，泻湿燥土，桂枝、阿胶，疏木清风，水道自利。噎家痰多溲少，全是土湿。湿土莫运，肝不升达，是以溺癃；肺不降敛，是以痰盛。泻湿以苓、泽为主，佐以利肺疏肝之品，则痰消而溲长矣。</p>
<p>下窍闭塞，浊无泄路，痞郁胸膈，食自难下。下窍续开，胸膈浊气，渐有去路，上脘自开。再以疏利之品，去其胸中腐败，食无不下之理。而上下之开，总以温中燥土为主。土气温燥，胃不上逆，则肺降而噎开；脾不下陷，则肝升而便利矣。</p>
<p>庸工以为陰虚燥旺，用地黄、牛乳滋润之药，更可诛者，至用大黄。噎病之人，百不一生，尚可寿及一年者，若服汤药，则数月死矣。</p>
<p>医法失传，千古不得解人。能悟此理，则病去年增，不得死矣。</p>

<p>反胃根原</p>
<p>反胃者，陽衰土湿，下脘不开也。饮食容纳，赖于胃陰之降，水谷消磨，藉乎脾陽之升。中气健旺，则胃降而善纳，脾升而善磨。水谷化消，关门洞启，精华之上奉者，清空无滞，是以痰涎不生；渣滓之下达者，传送无阻，是以便溺不涩。</p>
<p>湿盛陽亏，中气虚败，戊土偏衰，则能消而不能受；己土偏弱，则能受而不能消。以陽含陰则性降，降则化陰而司受盛，故胃以陽土而主纳；陰含陽则气升，升则化陽而司消腐，故脾以陰土而主磨。陽性开，陰性闭，戊土善纳，则胃陽上盛而窍开；己土不磨，则脾陰下旺而窍闭。水谷善纳，上窍常开，所以能食；饮食不磨，下窍常闭，所以善吐。盖土性回运，气化无停，新故乘除，顷刻莫间。饮食不磨，势难久驻，下行无路，则逆而上涌，自然之理也。</p>
<p>其便结者，糟粕之传送无多也。隧窍闭涩，而渣滓有限，不能遽行，蓄积既久，而后破溢而下。下而又闭，闭而又下，零星断续，不相联属。及其迟日延时，传诸魄门，则粪粒坚硬，形如弹丸。缘大肠以燥金之府，而肺津化痰，不能下润，故燥涩而艰难也。</p>
<p>仲景《金匮》于反胃呕吐，垂大半夏之法，补中降逆而润肠燥，反胃之圣方也。若与茯苓四逆合用，其效更神矣。</p>
<p>姜苓半夏汤</p>
<p>人参<em>三钱</em>半夏<em>三钱</em>干姜<em>三钱</em>茯苓<em>三钱</em>白蜜<em>半杯</em></p>
<p><em>河水扬之二百四十遍，煎大半杯，入白蜜，温服。</em></p>
<p>反胃与噎膈同理，但上脘不闭耳，全以温中燥湿，降逆开结为主。土燥陽回，饮食消化，自然不吐。谷精下润，渣滓盛满，传送无阻，大便自易。</p>
<p>湿气渗泄，必由便溺，若肝气不能疏泄，加桂枝、阿胶，疏木清风。利水滑肠之法，依噎膈诸方，无有异也。</p>

<p>消渴根原</p>
<p>消渴者，足厥陰之病也。厥陰风木与少陽相火，相为表里。风木之性，专欲疏泄，土湿脾陷，乙木遏抑，疏泄不遂，而强欲疏泄，则相火失其蛰藏。手少陽三焦以相火主令，足少陽胆从相火化气。手少陽陷于膀胱，故下病淋癃；足少陽逆于胸膈，故上病消渴。缘风火合邪，津血耗伤，是以燥渴也。</p>
<p>淋因肝脾之陷，消因胆胃之逆。脾陷而乙木不升，是以病淋；胃逆而甲木不降，是以病消。脾陷胃逆，二气不交，则消病于上，而淋病于下。但是脾陷，则淋而不消；但是胃逆，则消而不淋。淋而不消者，水藏而木不能泄也；消而不淋者，木泄而水不能藏也。木不能泄，则肝气抑郁而生热，膀胱热涩，故溲便不通；水不能藏，则肾陽泄露而生寒，肾藏寒滑，故水泉不止。</p>
<p>肝木生于肾水而胎心火，火之热者，木之温气所化；木之温者，水之陽根所发。水主蛰藏，木主疏泄，木虚则遏抑子气于母家，故疏泄不行，而病淋涩；木旺则盗泄母气于子家，故蛰藏失政，而善溲溺。</p>
<p>《素问&bull;气厥论》：心移热于肺，肺消。肺消者，饮一溲二，死不治。此上下俱寒，上寒则少饮，下寒则多溲。饮一溲二，是精溺之各半也，是以必死。《金匮》：男子消渴，小便反多，饮一斗，小便一斗。此下寒上热，下寒则善溲，上热则善饮。饮一溲一，是溺多而精少也，则犹可治。渴欲饮水，小便不利者，是消淋之兼病者也。</p>
<p>肾气丸</p>
<p>地黄<em>二两八钱</em>山萸<em>一两四钱</em>山药<em>一两四钱</em>丹皮<em>一两</em>茯苓<em>一两</em>泽泻<em>一两</em>桂枝<em>三钱五分</em>附子<em>三钱五分</em></p>
<p><em>炼蜜丸，梧子大，酒下十五丸，日再服。不知，渐加。</em></p>
<p>《金匮》：消渴，饮一斗，小便一斗，上伤燥热，下病湿寒，燥热在肝肺之经，湿寒在脾肾之藏。肾气丸，茯苓、泽泻，泻湿燥土，地黄、丹、桂，清风疏木，附子温肾水之寒，薯蓣、山萸，敛肾精之泄，消渴之神方也。</p>
<p>肝主疏泄，木愈郁而愈欲泄，泄而不通，则小便不利，泄而失藏，则水泉不止。肾气丸能缩小便之太过，亦利小便之不通。《金匮》：小便一斗者主之，小便不利者亦主之，以其泻湿而燥土，清风而疏木也。</p>
<p>猪苓汤</p>
<p>猪苓<em>三钱</em>茯苓<em>三钱</em>泽泻<em>三钱</em>滑石<em>三钱，研</em>阿胶<em>三钱</em></p>
<p><em>煎大半杯，入阿胶，消化，温服。</em></p>
<p>治上消下淋者。</p>
<p>上渴而下淋者，土湿木郁而生风燥。猪、茯、滑、泽，泻湿燥土，阿胶滋木清风，解渴通淋之良法也。</p>
<p>若木郁不能疏泄，宜加桂枝，以达木气。若消淋兼作而发热脉浮者，是土湿木郁而感风邪，当以五苓发其汗也。</p>
<p>桂附苓乌汤</p>
<p>茯苓<em>三钱</em>泽泻<em>三钱</em>桂枝<em>三钱</em>干姜<em>三钱</em>附子<em>三钱</em>龙骨<em>三钱，煅，研</em>牡蛎<em>三钱，煅，研</em>首乌<em>三钱，蒸</em></p>
<p><em>煎大半杯，温服。</em></p>
<p>治饮一溲二者。</p>
<p>《素问》饮一溲二，水寒土湿，木气疏泄，宜苓、泽，泻湿燥土，姜、附，暖水温中，桂枝、首乌，达木荣肝，龙骨、牡蛎，敛精摄溺。病之初起，可以救药，久则不治。</p>

<p>颠狂根原</p>
<p>颠狂者，即惊悸之重病也。肝为木，其气风，其志怒，其声呼。心为火，其气热，其志喜，其声言。肺为金，其气燥，其志悲，其声哭。肾为水，其气寒，其志恐，其声呻。脾为土，其气湿，其志忧，其声歌。气之方升而未升则怒，已升则为喜，气之方降而未降则悲，已降则为恐。盖陷于重渊之下，志意幽沦，是以恐作。方其半陷，则凄凉而为悲，悲者，恐之先机也。升于九天之上，神气畅达，是以喜生。方其半升，则拂郁而为怒，怒者，喜之未遂也。</p>
<p>凡人一藏之气偏盛，则一藏之志偏见，而一藏之声偏发。颠病者，安静而多悲恐，肺肾之气旺也；狂病者，躁动而多喜怒，肝心之气旺也。肺肾为陰，肝心为陽，二十难曰：重陰者颠，重陽者狂，正此义也。而金水之陰旺，则因于陽明之湿寒；木火之陽盛，则因于太陰之湿热。缘胃土右降，金水所从而下行，湿则不降，金水右滞而生寒，金旺则其志悲，水旺则其志恐也。脾土左升，木火所从而上行，湿则不升，木火左郁而生热，木旺则其志怒，火旺则其志喜也。湿寒动则寝食皆废，悲恐俱作，面目黄瘦，腿膝清凉，身静而神迷，便坚而溺涩，此皆金水之旺也。湿热动则眠食皆善，喜怒兼生，面目红肥，臂肘温暖，身动而神慧，便调而水利，此皆木火之旺也。</p>
<p>颠缘于陰旺，狂缘于陽旺。陰陽相判，本不同气，而颠者历时而小狂，狂者积日而微颠。陽胜则狂生，陰复则颠作，胜复相乘而颠狂迭见，此其陰陽之俱偏者也。</p>
<p>苓甘姜附龙骨汤</p>
<p>半夏<em>三钱</em>甘草<em>二钱</em>干姜<em>三钱</em>附子<em>三钱</em>茯苓<em>三钱</em>麦冬<em>三钱，去心</em>龙骨<em>三钱</em>牡蛎<em>三钱</em></p>
<p><em>煎大半杯，温服。</em></p>
<p>有痰者，加蜀漆。</p>
<p>治颠病悲恐失正者。</p>
<p>丹皮柴胡犀角汤</p>
<p>丹皮<em>三钱</em>柴胡<em>三钱</em>犀角<em>一钱，研汁</em>生地<em>三钱</em>芍药<em>三钱</em>茯苓<em>三钱</em>甘草<em>二钱，炙</em></p>
<p><em>煎大半杯，温服。</em></p>
<p>有痰者，加蜀漆。</p>
<p>治狂病喜怒乖常者。</p>
<p>劳伤中气，土湿木郁，则生惊悸。湿旺痰生，迷其神智，喜怒悲恐，缘情而发，动而失节，乃病颠狂。颠狂之家，必有停痰。痰者，颠狂之标，湿者，颠狂之本。颠起于惊，狂生于悸，拔本塞原之法，不在痰。若宿痰胶固，以瓜蒂散上下涌泄，令脏腑上下清空，然后燥土泻湿，以拔其本。</p>

<p>痰饮根原</p>
<p>痰饮者，肺肾之病也，而根原于土湿。肺肾为痰饮之标，脾胃乃痰饮之本。盖肺主藏气，肺气清降则化水；肾主藏水，肾水温升则化气。陽衰土湿，则肺气壅滞，不能化水，肾水凝瘀，不能化气。气不化水，则郁蒸于上而为痰；水不化气，则停积于下而为饮。大凡陽虚土败，金水堙菀，无不有宿痰留饮之疾。</p>
<p>清道堵塞，肺气不布，由是壅嗽发喘，息短胸盛，眠食非旧，喜怒乖常。盖痰饮伏留，腐败壅阻，碍气血环周之路，格精神交济之关，诸病皆起，变化无恒，随其本气所亏而发，而总由脾陽之败。缘足太陰脾以湿土主令，手太陰肺从湿土化气，湿旺脾亏，水谷消迟，脾肺之气，郁而不宣，婬生痰涎。岁月增加，久而一身精气，尽化败浊，微陽绝根，则人死矣。</p>
<p>高年之人，平素陽虚，一旦昏愦痰鸣，垂头闭目，二三日即死。此陽气败脱，痰证之无医者也。其余百病，未至于此。</p>
<p>悉宜燥土泻湿，绝其婬泆生化之源，去其瘀塞停滞之物，使之精气播宣，津液流畅，乃可扶衰起危，长生不死耳。</p>
<p>姜苓半夏汤</p>
<p>茯苓<em>三钱</em>泽泻<em>三钱</em>甘草<em>二钱</em>半夏<em>三钱</em>橘皮<em>三钱</em>生姜<em>三钱</em></p>
<p><em>煎大半杯，温服。</em></p>
<p>百病之生，悉由土湿，是以多有痰证，而鼓胀、噎膈、虚劳、吐衄、嗽喘、惊悸之家更甚。原因土湿陽虚，气滞津凝。法宜燥土泻湿，利气行郁，小半夏加茯苓、橘皮，是定法也。</p>
<p>在上之痰，半成湿热，在下之饮，纯属湿寒。上下殊方，温清异制，大要以温燥水土为主。上热者，加知母、石膏。下寒者，佐干姜、附子。痰之陈宿缠绵，胶固难行者，加枳实开之。饮之停瘀脏腑者，上在胸膈，用十枣汤泻其气分，下在脐腹，用猪苓汤泻于水道。流溢经络者，用五苓散泻之汗孔。上脘之痰，可从吐出，中脘之痰，可从便下。若经络之饮，非使之化气成津，泻于汗尿，别无去路也。一切痰饮，用瓜蒂散吐下之，功效最捷。续随子仁，驱逐痰饮，亦良物也。</p>

<p>咳嗽根原</p>
<p>咳嗽者，肺胃之病也。胃土右转，肺金顺下，雾气降洒，津液流通，是以无痰；呼吸安静，上下无阻，是以不嗽。胃土上逆，肺无降路，雾气堙塞，故痰涎婬生，呼吸壅碍，则咳嗽发作。其多作于秋冬者，风寒外闭，里气愈郁故也。</p>
<p>而胃之所以不降，全缘陽明之陽虚。太陰以己土而生湿，陽明从庚金而化燥。燥敌其湿，则胃降而脾升；湿夺其燥，则脾陷而胃逆。以燥为陽而湿为陰，陽性运而陰性滞，理自然也。</p>
<p>《素问&bull;咳论》：其寒饮食入胃，从肺脉上至于肺则肺寒，肺寒则外内合邪，因而客之，则为肺咳。是咳嗽之证，因于胃逆而肺寒，故仲景治咳，必用干姜、细辛。</p>
<p>其燥热为嗽者，金燥而火炎也。手陽明以燥金主令，燥气旺则手太陰化气于庚金而不化气于湿土，一当胃逆胆升，刑以相火，则壅嗽生焉。然上虽燥热，而下则依旧湿寒也。盖肺胃顺降，则相火蛰藏而下温；肺胃逆升，则相火浮动而上热。上热则下寒，以其火升而不降也。</p>
<p>缘足太陰之湿盛，则辛金从令而化湿，是生湿嗽；手陽明之燥盛，则戊土从令而化燥，是生燥咳。燥则上热，湿则下寒。究之，湿为本而燥为标，寒为原而热为委。悟先圣咳嗽之义，自得之矣。</p>
<p>姜苓五味细辛汤</p>
<p>茯苓<em>三钱</em>甘草<em>二钱</em>干姜<em>三钱</em>半夏<em>三钱</em>细辛<em>三钱</em>五味<em>一钱，研</em></p>
<p><em>煎大半杯，温服。</em></p>
<p>咳证缘土湿胃逆，肺金不降。气滞痰生，窍隧阻碍，呼吸不得顺布。稍感风寒，闭其皮毛，肺气愈郁，咳嗽必作。其肺家或有上热，而非脾肾湿寒，不成此病。岐伯之论，仲景之法，不可易也。</p>
<p>其甚者，则为齁喘，可加橘皮、杏仁，以利肺气。若肺郁生热，加麦冬、石膏，清其心肺。若胆火刑金，加芍药、贝母，以清胆肺。劳嗽吐血，加柏叶，以敛肺气。若感冒风寒，嚏喷流涕，头痛恶寒，加生姜、苏叶，以解表邪。</p>

<p>肺痈根原</p>
<p>肺痈者，湿热之郁蒸也。陽衰土湿，肺胃不降，气滞痰生，胸膈瘀塞，湿郁为热，婬泆熏蒸，浊瘀臭败，腐而为脓。始萌尚可救药，脓成肺败则死。此缘湿旺肺郁，风闭皮毛，卫气收敛，营郁为热，热邪内闭，蒸其痰涎而化痈脓故也。</p>
<p>盖风中于表，则腠理疏泄而汗出；热蒸于里，则经陽遏闭而恶寒。卫陽外敛，呼气有出而不入；营陰内遏，吸气有入而不出。营卫不交，风热兼作，风邪外伤其皮毛。皮毛者，肺之合也。湿土郁满，肺气不降，而风袭皮毛，泄其卫气，卫气愈泄而愈敛，皮毛始开而终闭。肺气壅塞，内外不得泄路，痞闷喘促，痰嗽弥增。口干咽燥，而不作渴，少饮汤水，则津液沸腾，多吐浊沫。热邪内伤其津血，津血与痰涎郁蒸，腐化脓秽，吐如米粥。久而肺藏溃烂，是以死也。</p>
<p>病生肺部，而根原于胃逆，其胸膈之痛，则是胆木之邪。以胃土不降，肺胆俱无下行之路，胆以甲木而化相火，甲木克戊土，则膈上作疼，相火刑辛金，则胸中生热。是宜并治其标本也。</p>
<p>苏叶橘甘桔汤</p>
<p>苏叶<em>三钱</em>甘草<em>二钱</em>桔梗<em>三钱</em>杏仁<em>三钱</em>茯苓<em>三钱</em>贝母<em>三钱</em>橘皮<em>三钱</em>生姜<em>三钱</em></p>
<p><em>煎大半杯，温服。</em></p>
<p>胃逆胸满重，加半夏。</p>
<p>肺痈胸膈湿热，郁蒸痰涎，而化痈脓。痰盛宜逐，脓成当泻。胶痰堵塞，以甘遂、葶苈之属驱之，脓血腐瘀，以丹皮、桃仁之类排之。剧者用仲景二白散，吐下脓秽，以救藏真，胜于养痈遗害者也。</p>
<p>二白散</p>
<p>桔梗<em>三分</em>贝母<em>三分</em>巴豆<em>一分，去皮，炒，研如脂</em></p>
<p><em>为末，饮服半钱匕。虚者减之。</em></p>
<p>脓在膈上则吐，在膈下则泄。下多，饮冷水一杯，则止。</p>
<p>葶苈大枣泻肺汤</p>
<p>葶苈<em>炒黄，研，弹子大</em>大枣<em>十二枚</em></p>
<p><em>水三杯，煮枣，取二杯，去枣，入葶苈，煮取一杯，顿服。</em></p>
<p>脓未成则痰下，脓已成则脓下。</p> </div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/sishengxinyuan/119883.html' class='pagedaohang'>【上一篇】<i>:卷六杂病解中</i></a></span><span class="tomenu"><a href="https://aaoe.github.io/gudaiyishu/sishengxinyuan/" title="四圣心源" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/sishengxinyuan/119881.html' class='pagedaohang'>【下一篇】<i>：卷四劳伤解</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://aaoe.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://aaoe.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://aaoe.github.io/gudaiyishu/bencaogangmu/" target="_blank">本草纲目<i>></i></a>  <a href="https://aaoe.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://aaoe.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://aaoe.github.io/gudaiyishu/huangdinajing/" target="_blank">黄帝内经<i>></i></a>  <a href="https://aaoe.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://aaoe.github.io/gudaiyishu/shanghanlun/" target="_blank">伤寒论<i>></i></a>  <a href="https://aaoe.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>