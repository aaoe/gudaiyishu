<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>医宗金鉴_四诊心法要诀</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/gudaiyishu/yizongjinjian/">医宗金鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/gudaiyishu/'>古代医书</a> > <a href='https://ChineseBooks.github.io/gudaiyishu/yizongjinjian/'>医宗金鉴</a> > </div>
<div class="kind">
  <h1 class="h11">四诊心法要诀</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/gudaiyishu/yizongjinjian/232017.html' class='pagedaohang'>【上一篇】<i>:运气要诀</i></a></span><span class="tomenu"><a href="https://ChineseBooks.github.io/gudaiyishu/yizongjinjian/" title="医宗金鉴" class="returnIndex">【回目录】</a>
</span><span class="toup1"><a href='https://ChineseBooks.github.io/gudaiyishu/yizongjinjian/232015.html' class='pagedaohang'>【下一篇】<i>：删补名医方论·白头翁汤</i></a></span>
</ul>
<div class="articleContent" id="articleContent"> <h2>四诊心法要诀</h2><p>医家造精微，通幽显，未有不先望而得之者。</p><p>近世惟事切巧，不事望神，大失古圣先贤之旨。今采医经论色诊之文，确然可法者，编为四言，合崔嘉彦&quot;四言脉诀&quot;名曰：四诊要诀，实该望、闻、问、切之道。使后之为医师者，由是而教；为弟子者，由是而学。熟读习玩，揣摩日久，自能洞悉其妙。则造精微通幽显也，无难矣。</p><p>望以目察，闻以耳占，问以言审，切以指参。</p><p>明斯诊道，识病根源，能合色脉，可以万全。</p><p>【注】此明望、闻、问、切为识病之要道也。</p><p>经曰：望而知之谓之神，是以目察五色也；闻而知之谓之圣，是以耳识五音也；问而知之谓之工，是以言审五病也；切而知之谓之巧，是以指别五脉也。神、圣、工、巧四者，乃诊病要道。</p><p>医者明斯，更能互相参合，则可识万病根源。以之疗治，自万举而万当矣。</p><p>五行五色，青赤黄白，黑复生青，如环常德。</p><p>【注】此明天以五行，人以五脏，化生五色，相生如环之常德也。</p><p>木主化生青色，火主化生赤色，土主化生黄色，金主化生白色，水主化生黑色，肝主化生青色，心主化生赤色，脾主化生黄色，肺主化生白色，肾主化生黑色。</p><p>变色大要，生克顺逆。青赤兼化，赤黄合一，黄白淡黄，黑青深碧，白黑淡黑。白青浅碧，赤白化红，青黄变绿，黑赤紫成，黑黄黧立。</p><p>【注】此明五色生克顺逆，相兼合化之变色也。</p><p>五色相兼合化，不可胜数，而其大要，则相生之顺色有五，相克之逆色亦有五：</p><p>青属木化，赤属火化，黄属土化，白属金化，黑属水化，此五行所化之常色也。</p><p>木火同化，火土同化，土金同化，金水同化，水木同化，金木兼化，木土兼化，土水兼化，水火兼化，火金兼化，此五行所化之变色也。如青赤合化，红而兼青之色。</p><p>如赤黄合化，红而兼黄之色。如黄白合化，黄而兼白，淡黄之色。</p><p>如白黑合化，黑而兼白，淡黑之色。如黑青合化，黑而兼青，深碧之色。</p><p>皆相生变色，为病之顺也。如白青兼化，青而兼白，浅碧之色。</p><p>如赤白兼化，白而兼赤之红色。如青黄兼化，青而兼黄之绿色。</p><p>如黑赤兼化，黑而兼赤之紫色。如黄黑兼化，黄而兼黑之黧色。</p><p>皆相克变色，为病之逆也。医能识此，则可推五脏主病、兼病，吉凶变化之情矣。</p><p>天有五气，食人入鼻，藏于五脏，上华面颐。</p><p>肝青心赤，脾脏色黄，肺白肾黑，五脏之常。</p><p>【注】此明色之本原出于天，征乎人，五脏不病常色之诊法也。</p><p>天以风、暑、湿、燥、寒之五气食人，从鼻而入。风气入肝，暑气入心，湿气入脾，燥气入肺，寒气入肾，藏于人之五脏，蕴其精气，上华于面。</p><p>肝之精华，化为色青；心之精华，化为色赤；脾之精华，化为色黄；肺之精华，化为色白；肾之精华，化为色黑也。</p><p>脏色为主，时色为客。春青夏赤，秋白冬黑，长夏四季，色黄常则，客胜主善，主胜客恶。</p><p>【注】此明四时不病常色之诊法也。五脏之色，随五形之人而见，百岁不变，故为主色也。</p><p>四时之色，随四时加临，推迁不常，故为客色也。春气通肝，其色当青；夏气通心，其色当赤；秋气通肺，其色当白；冬气通肾，其色当黑；长夏四季之气通脾，其色当黄，此为四时常则之色也。</p><p>主色者，人之脏气之所生也。客色者，岁气加临之所化也。</p><p>夫岁气胜人气为顺，故曰客胜主为善，人气胜岁气为逆，故曰主胜客为恶。</p><p>凡所谓胜者，当青反白，当赤反黑，当白反赤，当黑反黄，当黄反青之谓也。</p><p>色脉相合，青弦赤洪，黄缓白浮，黑沉乃平。</p><p>已见其色，不得其脉，得克则死，得生则生。</p><p>【注】此明色脉相合相反，生死之诊法也。凡病人面青脉弦，面赤脉洪，面黄脉缓，面白脉浮，面黑脉沉，此为色脉相合，不病平人之候也。</p><p>假如病人已见青色，不得弦脉，此为色脉相反，主为病之色脉也。</p><p>若得浮脉，是得克色之脉，则主死也；得沉脉，是得生色之脉，则主生也。其余他色皆仿此。</p><p>新病脉夺，其色不夺。久病色夺，其脉不夺。</p><p>新病易已，色脉不夺。久病难治，色脉俱夺。</p><p>【注】此以色脉相合，诊病新久难易之法也。脉夺者，脉微小也。</p><p>色夺者，色不泽也。新病正受邪制，故脉夺也。邪受未久，故色不夺也。</p><p>久病受邪已久，故色夺也。久病不进，故脉不夺也。若新病而色脉俱不夺，则正不衰而邪不盛也，故曰易已。久病色脉俱夺，则正已衰而邪方盛也。故曰难治。</p><p>色见皮外，气含皮中。内光外泽，气色相融。</p><p>有色无气，不病命倾。有气无色，虽困不凶。</p><p>【注】此以五色合五气之诊法也。青、黄、赤、白、黑，显然彰于皮之外者五色也，隐然含于皮之中者五气也。内光灼灼若动，从纹路中映出，外泽如玉，不浮光油亮者，则为气色并至，相生无病之容状也。若外见五色，内无含映，则为有色无气。经曰：色至气不至者死。凡四时、五脏、五部、五官百病，见之皆死，故虽不病、命必倾也。若外色浅淡不泽，而内含光气映出，则为有气无色。经曰：气至色不至者生。凡四时、五脏、五部、五官百病，见之皆生，故虽病困而不凶也。</p><p>缟裹雄黄，脾状并臻，缟裹红肺，缟裹朱心，缟裹黑赤，紫艳肾缘，缟裹蓝赤，石青属肝。</p><p>【注】此明气色并至，容状之诊法也。缟，白罗也。</p><p>如白罗裹雄黄，映出黄中透红之色，是脾之气色并至之容状也。</p><p>如白罗裹浅红，映出浅红罩白之色，是肺之气色并至之容状也。</p><p>如白罗裹朱砂，映出深红正赤之色，是心之气色并至之容状也。</p><p>如白罗裹黑赤，映出黑中透赤，紫艳之色，是肾之气色并至之容状也。</p><p>如白罗裹蓝赤，映出蓝中扬红，石青之色，是肝之气色并至之容状也。</p><p>青如苍壁，不欲如蓝。赤白裹朱，岯赭死原。</p><p>黑重炱漆，白羽枯盐。雄黄罗裹，黄土终难。</p><p>【注】此明四时百病，五脏、五部、五官、五色生死之诊法也。</p><p>苍壁，碧玉也。蓝，蓝靛叶也。经曰：青欲如苍壁之色。</p><p>即石青色，生青色也。不欲如蓝，即靛叶色，死青色也。</p><p>血，死血也。赭，代赭石也。经曰：赤欲如白裹朱，即正赤色，生红色也。</p><p>不欲如赭，即死血赭石之色，死红色也。重漆，光润紫色也。</p><p>炱，地上苍枯黑土也。经曰：黑欲如重漆，即光润紫色，生黑色也。</p><p>不欲如负，即枯黑土色，死黑色也。白羽，白鹅羽也。枯，枯骨也。</p><p>盐，食盐也。经曰：白欲如鹅羽，即白而光泽如鹅羽之色，生白色也。</p><p>不欲如枯盐，即枯骨、食盐之色，死白色也。</p><p>经曰：黄欲如罗裹雄黄，即黄中透红之色，生黄色也，不欲如黄土，即枯黄土之色，死黄色也。</p><p>舌赤卷短，心官病常。肺鼻白喘，胸满喘张。</p><p>肝目眦青，脾病唇黄，耳黑肾病，深浅分彰。</p><p>【注】此以五色合五官主病虚实之诊法也。舌者，心之官也，舌赤，心之病也。</p><p>色深赤焦卷者，邪实也；色浅红滋短者，正虚也。鼻者，肺之官也，鼻白，肺之病也。</p><p>色浅白，喘而不满者，正虚也；色深白，喘而胸满者，邪实也。目者，肝之官也，目青，肝之病也。色深青者，邪实也；色浅青者，正虚也。口唇者，脾之官也，唇黄，脾之病也。色深黄者，邪实也；色浅黄者，正虚也。耳者，肾之官也，耳黑，肾之病也。色深黑者，邪实也；色浅黑者，正虚也。所谓深浅分彰者，即下之所谓浅淡为虚，深浓为实，分明彰显也。</p><p>左颊部肝，右颊部肺，额心颏肾，鼻脾部位。</p><p>部见本色，深浅病累，若见他色，按法推类。</p><p>【注】此以五色合五部，主虚、实、贼、微、正，五邪之诊法也。左颊，肝之部也。</p><p>右颊，肺之部也。额上，心之部也。颏下，肾之部也。鼻者，脾之部也。</p><p>本部见本色，浅淡不及，深浓太过者，皆病色也。假如鼻者，脾之部位，见黄本色，则为本经自病，正邪也。若见白色，则为子盗母气，虚邪也。</p><p>若见赤色，则为母助子气，实邪也。若见青色，则为彼能克我，贼邪也。</p><p>若见黑色，则为我能克彼，微邪也。所谓按法推类者，谓余脏准按此法而推其类也。</p><p>天庭面首，阙上喉咽，阙中印堂，候肺之原，山根候心，年寿候肝，两傍候胆，脾胃鼻端。颊肾腰脐，颧下大肠，颧内小腑，面王子膀。当颧候肩，颧外候臂，颧外之下，乃候手位。根傍乳膺，绳上候背，牙车下股，膝胫足位。</p><p>【注】此以上部候头，下部候足，中部候脏腑，合五色主病之诊法也。</p><p>阙中者，两眉之间，谓之印堂，中部之最高者，故应候肺之疾也。</p><p>印堂之上，名曰阙上，阙上至发际，名曰天庭。天庭为上部之上，故应候头面之疾也。</p><p>阙上为上部之下，故应候咽喉之疾也。山根者，两目之间，即下极也，在肺下之部，故应候心之疾也。年寿者，下极之下，即鼻柱也，在心下之部，故应候肝之疾也。</p><p>面傍者，年寿之左右，胆附于肝，故应候胆之疾也，鼻端者，年寿之下，谓之面王，即准头鼻孔也，在肝下之部，故应候脾之疾也。鼻孔者，即方上也，脾胃相连，故应候胃之疾也。耳前之下，谓之两颊，四脏居腹而皆一，惟肾居脊而有两，故两颊应候肾之疾也；与腰脐对，故又应候腰脐之疾也。颊内高骨，谓之两颧之下，在肾下之部，故应候大肠之疾也。颧内者、即两颧之内也，小腑者，谓小肠之腑也，小肠在大肠之上，故应候之也。准头上至于庭，皆谓之明堂，准头下至于颏，皆谓之面王。</p><p>面王者、即人中承浆之部也。膀胱者、肾之腑也，子处者、即精室血海也，皆居肾之下，故面王应候子处膀胱之疾也。此脏腑上下、内外之部位也。五部以颏候肾者，以水居极下，且子处中通两肾也。以天庭候心者，以火居极上故也。以左颊候肝者，以木位居左故也。</p><p>以右颊候肺者，以金位居右故也。以鼻候脾者，以土位居中故也。当颧者，当两颧骨之部也。</p><p>颧为骨之本，而居外部之上，故应候肩之疾也。肩接乎臂，故颧骨之外，应候臂之疾也。</p><p>臂接乎手，故颧外之下，应候手部之疾也。根傍者，山根两傍，两目内之部也，而居内部之上，故应候膺乳胸前之疾也。两颊候腰肾，颊外从颊骨上引曰绳骨，故应候背之疾也。颊外从颊骨下引曰牙车骨，故应候股下膝胫足部之疾也。</p><p>此肢体上下、内外之部位也。</p><p>庭阙鼻端，高起直平。颧颊蕃蔽，大广丰隆。</p><p>骨胳明显，寿亨遐龄。骨胳陷弱，易受邪攻。</p><p>【注】此明五官、五部、强弱、寿夭之诊法也。天庭阙中至鼻之端，皆高起直平，面颧、两颊、蕃蔽、耳门，皆大广丰隆，去之十步，皆见于外，则为骨胳明显也。</p><p>其人不但不病，且享遇龄之寿也。若天庭、颧、颊、耳门诸处，骨卑肉薄，则为骨胳陷弱也。</p><p>其人不但不免于病，且不寿也。</p><p>黄赤风热，青白主寒，青黑为痛，甚则痹挛。</p><p>恍白脱血，微黑水寒，痿黄诸虚，颧赤劳缠。</p><p>【注】此以五色随其所在五官、五部、内部、外部、上部、下部主病之诊法也。</p><p>黄赤为陽色，故为病亦陽，所以主风也，热也。青白黑为陰色，故为病亦陰，所以主寒也，痛也。若黑甚，在脉则麻痹，在筋则拘挛。</p><p>恍白者，浅淡白色也，主大吐衄、下血、脱血也；若无衄吐下血，则为心不生血，不荣于色也。微黑者，浅淡黑色也，主肾病水寒也。痿黄者，浅淡黄色也，主诸虚病也。</p><p>两颧深红赤色者，主陰火上乘，虚损劳疾也。</p><p>视色之锐，所向部官。内走外易，外走内难。</p><p>官部色脉，五病交参，上逆下顺，左右反阽。</p><p>【注】此以五色传乘官部之诊法也。色之尖处为锐。凡病相传相乘，当视其色之锐处所向何官、何部，则知起自何官、何部，传乘何部、何官，生克顺逆，自然明矣。锐处向外，是内部走外部，则为脏传腑，腑传表，易治之病也。锐处向内，是外部走内部，则为表传腑，腑传脏，难治之病也。内走处走，固有难易，然更当以五部、五官、五色、五脉、五病交相推参，则又有微甚生死之别焉。凡病色从下冲明堂而上额，则为水克火之贼邪，故逆也。从上压明堂而下颏，则为火侮水之微邪，故顺也。</p><p>反，相反也。阽，危也。男子以左为主，女子以右为主。男子之色，自左冲右为从，自右冲左为逆。女子之色，自右冲左为从，自左冲右为逆。</p><p>逆者相反也，相反故危也。前以内外部位分顺逆，后以上下、左右分顺逆，不可不知。</p><p>沉浊晦暗，内久而重。浮泽明显，外新而轻。</p><p>其病不甚，半泽半明。云散易治，抟聚难攻。</p><p>【注】此以五色晦明聚散，别久、重、新、轻之病，易治、难治之诊法也。</p><p>色深为沉，主病在内，若更浊滞晦暗，主久病与重病也。色浅为浮，主病在外，若得光泽明显，主新病与轻病也。若其色虽不枯晦，亦不明泽，主不甚之病也。</p><p>凡诸病之色，如云撤散，主病将愈，易治也；抟聚凝滞，主病渐进，难治也。</p><p>上以内外、上下、左右分顺逆，此以浅深、晦明、聚散分顺逆也。</p><p>黑庭赤颧，出如拇指，病虽小愈，亦必卒死。</p><p>唇面黑青，五官黑起，擦残汗粉，白色皆死。</p><p>【注】此明非常之色，诊人暴死之法也。出如拇指，谓成块成条，抟聚不散也。</p><p>黑色出如拇指于天庭，赤色出如拇指于两颧，此皆水火相射之候，故病者虽或小愈，亦必卒然而死也。病者唇面青黑，及五官忽起黑色白色，如擦残汗粉之状，虽不病，亦皆主卒死也。</p><p>善色不病，于义诚当，恶色不病，必主凶殃，五官陷弱，庭阙不张，蕃蔽卑小，不病神强。</p><p>【注】此明见其色不见其病之诊法也。善色者，气色并至之好色也，其人于理当不病也。恶色者，沉深滞晦之色也，其人即不病，亦必主凶殃也。</p><p>凶殃者，即相家所谓红主焦劳口舌，白主刑罚孝服，黑主非灾凶死，青主忧讼暴亡之类也。五官陷弱者，谓五官骨陷肉薄也。庭阙不张者，谓天庭、阙中不丰隆张显也。蕃蔽卑小者，谓颊侧耳门卑低不广也。</p><p>此皆无病而有不寿之形，若加恶色，岂能堪哉！其有不病者，必其人神气强旺素称其形也。</p><p>肝病善怒，面色当青，左有动气，转筋胁疼。</p><p>诸风掉眩，疝病耳聋，目视恍恍，如将捕惊。</p><p>【注】此下五条，皆明色病相合，本脏自病，虚实之诊法也。怒者，肝之志，故病则好怒也。青者，肝之色，故病则面色当青也。</p><p>肝之部位在左，故病则左胁有动气而胁疼也。肝主筋，故病则转筋也。</p><p>掉者，动摇抽搐也。眩者，昏黑不明也。肝主风。故病则掉眩也。</p><p>疝主肝，故病疝也。肝与胆为表里，故病耳聋也。此皆肝实之病。</p><p>若肝虚，则目视恍恍无所见，以肝开窍于目也。肝虚则胆薄，故不时而有如人将捕之惊也。</p><p>心赤善喜，舌红口干，脐上动气，心胸痛烦。</p><p>健忘惊悸，怔忡不安，实狂昏冒，虚悲凄然。</p><p>【注】喜者心之志，故病则好喜也。赤者心之色，故病则面色赤也。</p><p>心开窍于舌，故病则舌赤红也。心主热，故病则口干心烦也。</p><p>心之部位在上，故病则脐上有动气也。胸者心肺之宫城也，故病则心胸痛也。健忘、惊悸、怔忡，皆心神不安之病也。</p><p>热乘心实，则发狂昏冒也。神怯心虚，则凄然好悲也。</p><p>脾黄善忧，当脐动气，善思食少，倦怠乏力，腹满肠鸣，痛而下利，实则身重，胀满便闭。</p><p>【注】黄者脾之色，故病则面色黄也。忧思者，脾之志，故病则好忧思也。</p><p>脾之部位在中，故病则当脐有动气也。脾主味，故病则食少也。脾主四肢，故病则倦怠乏力也。脾主腹，故病则腹满肠鸣痛而下利也。</p><p>此皆脾虚之病也。脾主肉，故实则病身重、腹胀满、便闭也。</p><p>肺白善悲，脐右动气，洒淅寒热，咳唾喷嚏，喘呼气促，肤痛胸痹，虚则气短，不能续息。</p><p>【注】白者肺之色，故病则面色白也。悲者肺之志，故病则好悲也。</p><p>肺之部位在右，故病则右胁有动气也。肺主皮毛，故病则洒淅寒热肤痛也。</p><p>咳嗽唾痰，喷嚏流涕，喘呼气促，皆肺本病也。胸者肺之府也，故病则胸痹而痛也。肺虚则胸中气少，故喘咳皆气短不能续息也。</p><p>肾黑善恐，脐下动气，腹胀肿喘，溲便不利，腰背少腹，骨痛欠气，心悬如饥，足寒厥逆。</p><p>【注】黑者肾之色，故病则面色黑也。恐者肾之志，故病则好恐也。</p><p>肾之部位在下，故病则脐下有动气也。肾主水，故病则水蓄腹胀、肿满、喘不得卧也，肾开窍于二陰，故病则溲便不利也。肾主骨，肾与膀胱为表里，故病则少腹满，背与骨俱痛也。肾主欠，故病则呵欠也。肾邪上乘于心，故病则心空如饥也。诸厥属下，故病则足寒厥逆也。</p><p>正病正色，为病多顺，病色交错，为病多逆。</p><p>母乘子顺，子乘母逆。相克逆凶，相生顺吉。</p><p>【注】此以五色合五病顺逆生死之诊法也。假如肝病色青，是正病正色。</p><p>_芋C若反见他色，是病色交错也。若见黑色，为母乘子，相生之顺也。</p><p>若见赤色，为子乘母，相生之逆也。若见黄色，为病克色，其病不加，凶中顺也。若见白色，为色克病，其病则甚，凶中逆也。曰相克逆凶者，谓相克为凶，凶中顺尚可也。凶中逆必凶也。曰相生顺吉者，谓相生为吉，如子乘母，为吉中小逆也，如母乘子，为吉中大顺也。其余四脏皆仿也。</p><p>色生于脏，各命其部。神藏于心，外候在目。</p><p>光晦神短，了了神足。单失久病，双失即故。</p><p>【注】此以色合二目之神，诊病生死之法也。五色生于五脏，各命其部而见于面。神藏于心，虽不可得而识，然外候在目，视其目光晦暗，此为神短病死之候也。若目睛清莹，了了分明，此为神足不病之候也。单失者，谓或色或神，主久病也。双失者，神色俱失，故主即死也。</p><p>面目之色，各有相当，交互错见，皆主身亡，面黄有救，眦红疹疡，眦黄病愈，睛黄发黄。</p><p>【注】此以色合二目之色，诊病之法也。面目之色，各有相当之色，如面之色，肝青、心赤、脾黄、肺白、肾黑；目之色，如睛瞳黑、乌珠青、白珠白、两红也。若目青、目赤、目白、目黑，与面色但有不同，皆为交互错见，病者皆主身亡也。惟面色黄者，为土未败，五行有救，皆不死也。若伤寒两目红，则为发疹疡之兆。两目皆黄，则为病将愈之征。若两睛通黄，则为主发黄疸之候也。</p><p>闭目陰病，开目病陽，朦胧热盛，时瞑衄常，陽绝戴眼，陰脱目盲，气脱眶陷，睛定神亡。</p><p>【注】此诊目陰陽生死之法也。凡病者闭目，则为病在陰也；开目，则为病在陽也。朦胧昏不了了，非开目也，则为热盛伤神也。视而时瞑，非开目也，则为衄血之常候也。目上直视，谓之戴眼，则为陽绝之候也。</p><p>视不见物，谓之目盲，则为陰脱之候也。目眶忽陷，则为气脱之候也。</p><p>睛定不转，则为神亡之候也。</p><p>五色既审，五音当明。声为音本，音以声生。</p><p>声之余韵，音遂以名。角征宫商，并羽五声。</p><p>【注】此明五音，乃天地之正气，人之中声也。有声而后有音，故声为音本，音以声生也。声之余韵则谓之音，非声之外复有音也。</p><p>五色命乎五脏，诊人之病，既已审矣；而五音通乎五脏，诊人之病，亦当明也。角属木通乎肝，微属火通乎心，宫属土通乎脾，商属金通乎肺，羽属水通乎肾也。</p><p>中空有窍，故肺主声。喉为声路，会厌门户。</p><p>舌为声机，唇齿扇助。宽隘锐钝，厚薄之故。</p><p>【注】此明声音各有所主之诊法也。凡万物中空有窍者皆能鸣焉，故肺象之而主声也。凡发声必由喉出，故为声音之路也。必因会厌开阖，故为声音门户也。必借舌为宛转，故为声音之机也。必资之于牙齿唇口，故为声音之扇助也。五者相须，故能出五音而宣达远近也。若夫喉有宽隘，宽者声大，隘者声小。舌有锐钝，锐者声辨，钝者不真。会厌有厚薄，厚者声浊，薄者声清。唇亦有厚薄，厚者声迟，薄者声疾。牙齿有疏密，疏者声散，密者声聚。五者皆无病之声音，乃形质之禀赋不同也。以此推之，在喉、在会厌、在舌、在齿、在唇之故，当有别也。</p><p>舌居中发，喉音正宫，极长下浊，沉厚雄洪。</p><p>开口张颚，口音商成，次长下浊，铿锵肃清。</p><p>撮口唇音，极短高清，柔细透彻，尖利羽声。</p><p>舌点齿音，次短高清，抑扬咏越，征声始通。</p><p>角缩舌音，条畅正中，长短高下，清浊和平。</p><p>【注】此明五脏声音不病之常之诊法也。经曰：天食人以五气，五气入鼻藏于心肺，上使五色修明，声音能彰。故五脏各有正声，以合于五音也。如舌居中，发音自喉出者，此宫之正音也；其声极长、极下、极浊，有沉洪雄厚之韵，属土入通于脾。开口张，音自口出者，此商之正音也；其声次长、次下、次浊，有铿锵清肃之韵，属金入通于肺。</p><p>撮口而发，音自唇出者，此羽之正音也；其声极短、极高、极清，有柔细尖利之韵，属水入通于肾。以舌点齿成音者，乃征之正音也；其声次短、次高、次清，有抑扬咏越之韵，属火入通于心。</p><p>内缩其舌而成音者，乃角之正音也；其声长短、高下、清浊相和，有条畅中正之韵，属木入通于肝。此五脏不病之常声也。</p><p>者，齿本肉也。</p><p>喜心所感，忻散之声。怒心所感，忿厉之声。</p><p>哀心所感，悲嘶之声。乐心所感，舒缓之声。</p><p>敬心所感，正肃之声。爱心所感，温和之声。</p><p>【注】前以咽喉、会厌、舌、齿、口唇禀赋不同，以别非病之音。</p><p>此又复以人之情、感物成声，以明非病之声也。如为喜感于心者，则其发声必忻悦以散也。怒感于心者，则其发声必忿急而厉也。</p><p>哀感于心者，则其发声必悲凄以嘶也。乐感于心者，则其发声必舒畅不迫也。</p><p>敬感于心者，则其发声必正直肃敛也。爱感于心者，则其发声必温柔以和也。</p><p>医者于此比类而推不病之音，自可识有病之音也。</p><p>五声之变，变则病生，肝呼而急，心笑而雄，脾歌以漫，肺哭促声，肾呻低微。色克则凶。</p><p>【注】此以五声变而生病之诊法也。五声失正，则谓之变，变则病生也。</p><p>肝呼而声急，肝声失正，故知病生肝也。心笑而声雄，心声失正，故知病生心也。脾歌而声漫，脾声失正，故知病生脾也。肺哭而声促，肺声失正，故知病生肺也。肾呻而低微，肾声失正，故知病生肾也。</p><p>所谓色克则凶者，假如肝病呼急，得相克之白色，主凶也。余脏仿此。</p><p>好言者热，懒言者寒。言壮为实，言轻为虚。</p><p>言微难复，夺气可知。谵妄无伦，神明已失。</p><p>【注】此以声音诊病寒热、虚实、生死之法也。《中藏经》曰：陽候多语、热也，陰候无声、寒也。发言壮厉，实也；发言轻微，虚也。若言声微小不能出喉，欲言不能复言者，此夺气也。谵言妄语，不别亲疏，神明失也，皆主死候。</p><p>失音声重，内火外寒。疮痛而久，劳哑使然。</p><p>哑风不语，虽治命难。呕歌失音，不治亦痊。</p><p>【注】此明失音为病不同之诊也。失音声粗重，乃内火为外寒所遏，郁于肺也。若不粗重，且疮烂而痛，日久流连者，是因劳哑使然也。</p><p>小儿抽风不语，大人中风不语，皆谓之哑风，虽竭力治之，而命则终难挽回，以金不能制木也。讴歌失音者，是因歌伤喉，不治亦可痊也。</p><p>声色既详，问亦当知，视其五人，以知起止。</p><p>心主五臭，自入为焦，脾香肾腐，肺腥肝臊。</p><p>脾主五味，自入为甘，肝酸心苦，肺辛肾咸。</p><p>肾主五液，心汗肝泣，自入为唾，脾涎肺涕。</p><p>【注】此明五入问病之诊法也。肺主五声，肝主五色，前已详明，而问之之道，亦所当知也。经曰：治之极于一。一者，问其因而得其情也。其要在视其五入，即可以知病情之起止也。</p><p>假如心主五臭，凡病者喜臭、恶臭，皆主于心，此统而言之也。</p><p>若分而言之，则自入喜焦，病生心也；入脾喜香，病生脾也；入肾喜腐，病生肾也；入肺喜腥，病生肺也；入肝喜臊，病生肝也。</p><p>脾主五味，凡病者喜味、恶味，皆主于脾，此统而言之也。</p><p>若分而言之，则自入喜甘，病生脾也；入肝喜酸，病生肝也；入心喜苦，病生心也；入肺喜辛，病生肺也；入肾喜咸，病生肾也。</p><p>肾主五液，凡病者多液、少液，皆主于肾，此统而言之也。</p><p>若分而言之，则自入出而为唾，病生肾也；入心出而为汗，病生心也；入肝出而为泪，病生肝也；入脾出而为涎，病生脾也；入肺出而为涕，病生肺也。其声之微壮，色之顺逆，法同推也。</p><p>百病之常，昼安朝慧，夕加夜甚，正邪进退。</p><p>潮作之时，精神为贵，不衰者实，困弱虚累。</p><p>【注】此以问知精神盛衰、虚实之诊法也。凡病朝慧者，以朝则人气始生，卫气始行，故慧也。昼安者，以日中则人气长，长则胜邪，故安也。夕加者，以夕则人气始衰，邪气始生，故加也。</p><p>夜甚者，以夜半则人气入脏，邪气独居于身，故甚也。此百病消长，邪正进退之常也，凡病来潮发作之时，精神为贵者，以病至精神不衰，则为邪气不能胜正，正气实也；病至精神困弱，则为正气不能胜邪，正气虚也。</p><p>昼剧而热，陽旺于陽。夜剧而寒，陰旺于陰。</p><p>昼剧而寒，陰上乘陽。夜剧而热，陽下陷陰。</p><p>昼夜寒厥，重陰无陽。昼夜烦热，重陽无陰。</p><p>昼寒夜热，陰陽交错，饮食不入，死终难却。</p><p>【注】此以问知昼夜起居，诊病陰陽、气血、生死之法也。</p><p>昼，陽也；热，陽也。凡病，昼则增剧烦热，而夜安静者，是陽自旺于陽分，气病而血不病也。夜，陰也；寒，陰也。</p><p>凡病，夜则增剧寒厥，而昼安静者，是陰自旺于陰分，血病而气不病也。凡病，昼则增剧寒厥而夜安静者，是陰上乘于陽分之病也。凡病，夜则增剧烦热而昼安静者，是陽下陷于陰分之病也。凡病，昼夜俱寒厥者，是重陰无陽之病也。</p><p>凡病昼夜俱烦热者，是重陽无陰之病也。凡病，昼则寒厥，夜则烦热者，名曰陰陽交错。若饮食不入，其人之死，终难却也。</p><p>食多气少，火化新痊。食少气多，胃肺两愆。</p><p>喜冷有热，喜热有寒，寒热虚实，多少之间。</p><p>【注】此以问知饮食之诊法也。食多气盛，此其常也。若食多气少，非胃病火化，即新愈之后贪食，而谷气未足也。食少气少，此其常也。</p><p>若食少气多，则必是胃病不食，肺病气逆，两经之愆也。喜冷者，中必有热。喜热者，中必有寒。虚热则饮冷少，实热则饮冷多，虚寒则饮热少，实寒则饮热多，故曰寒热虚实，辨在多少之间也。</p><p>大便通闭，关乎虚实，无热陰结，无寒陽利。</p><p>小便红白，主乎热寒，陰虚红浅，湿热白泔。</p><p>【注】此以问知大、小二便之诊法也。大便之利不利，关乎里之虚实也。闭者为实，若内外并无热证，则为陰结便闭也。</p><p>通者为虚，若内外并无寒证，则为陽实热利也。小便之红与白，主乎里之寒热也。红者为热，若平素浅红淡黄，则为陰虚也。</p><p>白者为寒，若平素白浑如米泔，则为湿热所化也。</p><p>望以观色，问以测情。召医至榻，不盼不惊，或告之痛，并无苦容，色脉皆和，诈病欺蒙。</p><p>【注】此以色合问，诊病真伪之法也。望色只可以知病之处，非问不足以测病之情也。凡病者闻医至榻，未有不盼视而惊起者也，若不惊起而盼视者，非无病必骄恣之辈也。若病者或告之痛，医视其面并无痛苦容状，诊其色脉皆利，此乃诈病欺蒙医士也。</p><p>脉之呻吟，病者常情。摇头而言，护处必疼。</p><p>三言三止，言謇为风。咽唾呵欠，皆非病征。</p><p>【注】此以声合情，诊病真伪之法也。医家诊脉，病者呻吟，以其为病所苦，无奈之常情也。凡欲言而先摇头者，是痛极艰于发声，摇头以意示缓故也。若以手护腹，则为里痛，护头则为头痛，但有所护之处，必有所痛也。持脉之时，病人三言三止者，谓欲言不言，不言欲言，如此者三也。言謇不能言者，风病也。</p><p>若非言謇风病而三言三止者，是故为诈病之态也。或脉之而咽唾，或脉之而呵欠，皆非有病之征。以咽唾者里气和，呵欠者陰陽和故也。</p><p>举此二事，以诊别其情之真伪，则其它可推广矣，盖意在使病者不能售其欺，医者不致为其所欺而妄治也。</p><p>黑色无痛，女疸肾伤，非疸血蓄，衄下后黄。</p><p>面微黄黑，纹绕口角，饥瘦之容，询必噎膈。</p><p>【注】此以色合问，诊病之法也。黑色当主痛，询之无痛病，或为肾伤女劳疸也，察之又非女疸，其为血蓄于中，颜变于外可知，然血蓄之黑，则必或吐衄、或下血，而后即转黄色，以瘀去故也。</p><p>面微黑黄者，即浅淡之黧色也，视其寿带纹短，若缠绕口角，亦非蓄血，即相家所谓蛇入口，主人饿死，更视其人有饥饿削瘦之容，可知病不能食，询问必是噎膈也。</p><p>白不脱血，脉如乱丝，问因恐怖，气下神失，乍白乍赤，脉浮气怯，羞愧神荡，有此气色。</p><p>【注】此以色合情之诊法也。白者脱血虚色也，察之并无脱血之证，问之始知因恐怖也。恐则血随气下，故色白也。怖则神随气失，故脉如乱丝也。乍白乍赤，气血不定之色也，脉浮气怯，神气不安之象也。问之始知中心羞愧，有此气色也。羞则气收，故气怯也。愧则神荡，故脉浮也。举此情色二端，一以诊病，一以诊情，他可类推，总在临病者神而明之也。</p><p>眉起五色，其病在皮。营变蠕动，血脉可知。</p><p>眦目筋病，唇口主肌，耳主骨病，焦枯垢泥。</p><p>【注】此以色合皮、脉、肉、筋、骨，诊病之法也。</p><p>凡眉间起五色，主病在皮者，以肺主皮毛也。营变五色，蠕蠕然动，主病在脉者，以营行血脉也。目起五色，主病在筋者，以肝主筋也。唇口起五色，主病在肌者，以脾主肉也。耳起五色，主病在骨者，以肾主骨也。焦枯垢泥者，乃枯骨不泽，不能外荣也。</p><p>此下皆诊病之杂法也。</p><p>发上属火，须下属水，皮毛属金，眉横属木，属土之毫，腋陰脐腹。发直如麻，毛焦死故。</p><p>【注】此明毛发诊病之法也。发属心而上长，故属火也。须属肾而下长，故属水也。通身之毛，属肺而生皮，故属金也。眉属肝而横长，故属木也。</p><p>腋下、陰下、脐中、腹中之毫，属脾以应四维，故属土也。凡毛发虽属五脏，然皆血液所生，故喜光泽，若发直如麻，须毛焦枯，皆死候也。</p><p>陰络从经，而有常色。陽络无常，随时变色。</p><p>寒多则凝，凝则黑青。热多则淖，淖则黄红。</p><p>【注】此以色合络脉之诊法也。络有陰陽，随陰经之络为陰络，随陽经之络为陽络也。陰络深而在内，陽络浮而在外，在内者不可得而见也，惟从经常之色而治之，故曰有常色也。在外者可得而见，则随四时推迁变色而治之，故曰陽络无常也。然陽络之变色，亦不外乎诊色之寒热也。寒多则脉凝，凝则色青黑也，热多则脉淖，淖则色黄红也。</p><p>胃之大络，名曰虚里，动左乳下，有过不及，其动应衣，宗气外泄，促结积聚，不至则死。</p><p>【注】此明宗气诊病法也。胃之大络，名曰虚里，贯膈络肺，出于左乳之下，动不应衣，以候宗气。若动之微而不见，则为不及，主宗气内虚也。若动之应衣而甚，则为太过，主宗气外泄。</p><p>若三、四至一止，或五、六至一止，则主有积聚也。若绝不至者，则主死矣。</p><p>脉尺相应，尺寒虚泻，尺热病温，陰虚寒热，风病尺滑，痹病尺涩，尺大丰盛，尺小亏竭。</p><p>【注】此明诊尺之法也。尺者，谓从关至尺泽之皮肤也。</p><p>经曰：脉急尺之皮肤亦急，脉缓尺之皮肤亦缓，脉小尺之皮肤亦减而少气，脉大尺之皮肤亦贲而起，脉滑尺之皮肤亦滑，脉涩尺之皮肤亦涩。故曰脉尺相应也。</p><p>若诊尺之皮肤寒，则主虚泻也。诊尺之皮肤热则主病温也；非病温则主陰虚寒热劳疾也。凡风病则尺之肤滑也。</p><p>痹病则尺之肤涩也，气血盛则尺之肉丰盛，气血虚则尺之肉亏竭也。</p><p>肘候腰腹，手股足端，尺外肩背，尺肉膺前，掌中腹中，鱼青胃寒，寒热所在，病生热寒。</p><p>【注】此明肘臂之诊法也。肘上曰膊，肘下曰臂，膊臂之节曰肘，臂内曰尺，尺外曰臂。肘上候腰腹，手主候股足，臂主候肩背，尺主候胸膺，掌中主候腹中。手大指本节后名曰鱼，或有青色，或现青脉，主候胃中寒也。诊其寒热所在，何处主病生寒热也。</p><p>诊脐上下，上胃下肠，腹皮寒热，肠胃相当。</p><p>胃喜冷饮，肠喜热汤。热无灼灼，寒无沧沧。</p><p>【注】此明诊脐之法也。脐之上主候胃也。脐之下主候肠也。扪其上、下之腹皮寒热，则知胃肠有寒热相当之病也。胃中有病，每喜冷饮，肠间有病，多喜热汤，是其征也。然与之饮热，不可过于灼灼之热；与寒，不可过于沧沧之寒，盖恐其恣意有失，惟当适其寒温之宜也。</p><p>胃热口糜，悬心善饥。肠热利热，出黄如糜。</p><p>胃寒清厥，腹胀而疼。肠寒尿白，飨泻肠鸣。</p><p>【注】此明胃肠寒热为病之诊法也。胃中有热，则上发口糜，心空善饥。</p><p>肠中有热，则泻出之物亦热，色黄如粥。胃中有寒，面清冷厥，则腹胀而疼。肠中有寒，则小便尿白，飨泻肠鸣也。</p><p>木形之人，其色必苍，身直五小，五瘦五长。</p><p>多才劳心，多忧劳事。软弱曲短，一有非良。</p><p>【注】此下五条，皆以色合形之诊法也。木形之人，其色合青，贵乎如碧苍之润也。身直者，象木之干直也。五小者，谓头小手足小，象木之巅枝也。五瘦五长者，谓身肢象木之条细而长也。多才者，象木之用随斫成材也。多才之人，必劳于心也。多忧者，象木之性不能自静也；多忧之人，必劳于事也。</p><p>若一有形质软弱曲短，皆非良材也。</p><p>火形赤明，小面五锐，反露偏陋，神清主贵。</p><p>重气轻财，少信多虑，好动心急，最忌不配。</p><p>【注】火形之人，其色合赤，贵乎明也。五锐者，谓头、额、鼻、面、口，象火上之尖锐也。五反五露者，谓五官反外、露外也，象火之性，张显外露也。五偏五陋者，谓五官不正丑陋也，象火寄体，随物难定也。</p><p>凡此反露偏陋，皆火败形，若神清而明，是为得火之神，则反主贵也。</p><p>重气者，象火属陽，多气也。轻财者，象火之性，多散也。少信者，象火之性，易变也。多虑者，象火之明，烛物也。好动者，象火之用，不静也。心急者，象火之性，急速也。最忌神痴、气浊、色悖，则为不配，皆败形也。</p><p>土形之状，黄亮五圆，五实五厚，五短贵全。</p><p>面圆头大，厚腹股肩，容人有信，行缓心安。</p><p>【注】土形之人，其色合黄，贵乎亮也。五圆者，象土之形圆也。</p><p>五实五厚者，象土之质实厚也。五短者，象土之形敦短也。圆、实、厚、短，五者俱全，各成一形，皆为土之正形，则主贵也。面圆、头大、厚腹、美肩、美股，皆土厚实之状也。客人有信，行缓心安，皆土德性之厚也。</p><p>金形洁白，五正五方，五朝五润，偏削败亡。</p><p>居处静悍，行廉性刚，为吏威肃，兼小无伤。</p><p>【注】金形之人，其色合白，贵乎洁也。五正五方者，象金之形方正也。</p><p>五朝者，金主骨，骨胳贵内朝明堂也。五润者，象金之藏于水也。</p><p>偏则不方正，削则骨露陷，败亡之形也。居处静悍者，象金静而悍也。</p><p>行廉性刚者，象金性洁而刚也。为吏威肃者，象金之性肃杀也。</p><p>兼小无伤者，谓方正朝润，虽小无伤，金之正形也。</p><p>水形紫润，面肥不平，五肥五嫩，五秀五清。</p><p>流动摇身，常不敬畏，内欺外恭，粗浊主废。</p><p>【注】水形之人，其色合紫，贵乎润色。面肥不平者，象水之面广而有波也。五肥者，象水之形广大也。五嫩者，象水之性滋润也。五秀五清者，象水之质清彻也。肥嫩之质，发行常流动摇身，象水之流动不居也。常不敬畏者，象水之性趋下不上也。</p><p>内欺外恭者，象水之质内虚无实也。若神气粗浊，皆主废形也。</p><p>贵乎相得，最忌相胜。形胜色微，色胜形重。</p><p>至胜时年，加感则病。年忌七九，犹宜慎恐。</p><p>【注】此明得其形不得其色之诊法也。假如木形之人，法当色青，是为形色相得，不病而贵之形也。若见黄色或见白色，是为相胜，主病而最忌者也。见黄色者，则为形胜色，主病微；见白色者，则为色胜形，主病重也。然其生病，必至于胜木之时之年，加感外邪则病也。年忌者，谓五形之人，形色相胜者，凡至七岁，是为年忌。积九递加至十六岁、二十五岁、三十四岁、四十三岁、五十二岁、六十一岁，皆年忌之年也。当此之年，加感为病则甚。</p><p>故曰尤宜戒慎恐惧也。</p><p>形有强弱，肉有脆坚，强者难犯，弱者易干。</p><p>肥食少痰，最怕如绵。瘦食多火，着骨难全。</p><p>【注】此明形肉生死之诊法也。五形之人，得其纯者，皆谓之强，得其驳者，皆谓之弱。强者加感之邪难犯，弱者加感之邪易干也。</p><p>能食形肥者、强也；若食少而肥者，非强也，乃痰也。</p><p>肥人最怕按之如绵絮，谓之无气，则主死矣。食少而瘦者，弱也；若食多而瘦者、非弱也，乃火也。瘦人最怕肉干着骨，谓之消瘦，亦主死矣。</p><p>形气已脱，脉调犹死。形气不足，脉调可医。</p><p>形盛脉小，少气体治。形衰脉大，多气死期。</p><p>【注】此以形合脉，诊生死之法也。经曰：形气已脱，九候虽调犹死者，谓形脱无以贮气也。形气俱虚，寸口脉调可医者，谓形气未相失也。</p><p>形盛而肥，脉小少气者，谓气不能胜形也。形衰而瘦，脉大多气者，谓形不能胜气也。故皆主死也。</p><p>颈痛喘疾，目裹肿水，面肿风水，足肿石水。</p><p>手肿至腕，足肿至踝，面肿至项，陽虚可嗟。</p><p>【注】此明形肿生死之诊法也。视其病者，人迎颈脉大动。</p><p>主喘不得卧之疾也。目裹上、下肿者，主有水气之病也。</p><p>从面肿起者，名曰风水，陽水也。从足胫肿起者，名曰石水，陰水也。若手肿至腕，足肿至踝，面肿至项，非水也，乃陽气虚结不还之死证也。</p><p>头倾视深，背曲肩随，坐则腰痿，转摇迟回，行则偻俯，立则振掉，形神将夺，筋骨虺颓。</p><p>【注】此明形惫死候之诊法也。经曰：夫五脏者，身之强也。头者，精明之府，头倾视深，精神将夺矣。背者，胸中之府，背曲肩随，府将坏矣。腰者，肾之府，转摇艰难，肾将惫矣。膝者，筋之府，屈伸不能，行则偻俯，筋将惫矣。骨者，髓之府，不能久立，行则振掉，骨将惫矣。凡此形神将夺，筋骨虺颓之形状，故皆主死候也。</p><p>太陰情状，贪而不仁，好入恶出，下意貌亲，不随时务，后动于人，长大似偻，其色黯黯。</p><p>【注】此明陰陽之人之情状，以别陰陽盛衰法也。太陰，陰盛而过柔，故贪而不仁也。好入恶出，陰性藏也。下意貌亲，陰性卑柔也。不随时务，陰喜静也。后动于人，陰性迟也。长大者，陰盛之形也。似偻者，好曲身伛偻下意之态也。其色黑黯黯，陰盛之色也。此太陰人之情状也。</p><p>少陰情状，小贪贼心，喜失愠得，伤害无恩，立则险躁，寡和无亲，行如伏鼠，易惧易欣。</p><p>【注】少陰，陰微而残忍，故贪小而贼心也。喜失愠得，陰性嫉妒也。</p><p>伤害无恩，陰性残忍也。立则险躁，陰性危险也。寡和无亲，陰性冷落也。</p><p>行如伏鼠，陰性隐伏也。易惧易欣，谓如鼠之得失，忻然而进，惧然而退也。</p><p>此少陰人之情状也。</p><p>太陽情状，自大轩昂，仰胸挺腹，足高气扬，志大虚说，作事好强，虽败无悔，自用如常。</p><p>【注】太陽，陽盛而过刚，故自大轩昂，仰胸挺腹，足高气扬也。</p><p>好志大者，陽性好刚强也。好虚说者，陽性好夸张也。作事好强，虽事败而不悔者，以其常好自用自是，亦陽过刚，果于断也。</p><p>此太陽人之情状也。</p><p>少陽情状，谛自贵，志小易盈，好外不内，立则好仰，行则好摇，两臂两肘，常出于背。</p><p>【注】少陽，陽微而明小，故谛小察，自贵小官，志小易盈满也。</p><p>好外交而不内附者，陽之性外也。立则好仰，陽之性上也。行则好摇，陽之性动也。两臂两肘常出于背者，亦陽之性喜露而不喜藏也。</p><p>此少陽人之情状也。</p><p>得陰陽正，平和之人，无为惧惧，无为忻忻，婉然从物，肃然自新，谦谦君子，蔼蔼吉人。</p><p>【注】此明陰陽和平人之情状也。无为惧惧者。中心有所主，而威武不能屈也。无为忻忻者，外物不能惑，而富贵不能婬也。</p><p>婉然从物者，谓豁然而大公，物来而顺应也。肃然自新者，谓尊严以方外，恭敬以直内也。夫如是之人，天必之，人必爱之，福禄绥之，焉得不谓之谦谦君子，蔼蔼吉人也哉！明此五者，其人之陰陽盛衰，自可见矣。</p><p>脉为血腑，百体贯通，寸口动脉，大会朝宗。</p><p>【注】经曰：脉者，血之腑也。周身血脉运行，莫不由此贯通，故曰百体贯通也。『难经』曰：十二经中皆有动脉，独取寸口，以决死生。寸口者，左右寸，关，尺，手太陰肺经动脉也；为脉之大要会也。</p><p>故曰：寸口动脉，大会朝宗也。</p><p>诊人之脉，高骨上取，因何名关，界乎寸尺。</p><p>【注】凡诊人之脉，令仰其手，视掌后有高骨隆起，即是关部脉也。</p><p>医者复手取之，先将中指取定关部，方下前后二指于寸，尺之上。</p><p>病人长，则下指宜疏；病人短，则下指宜密。因其界乎寸，尺二部之间，故命名曰关。</p><p>3。至鱼一寸，至泽一尺，因此命名，陽寸陰尺。</p><p>【注】从高骨上至鱼际，长一寸，因此命名曰寸。从高骨下至尺泽，长一尺，因此命名曰尺。寸部候上，故为陽也。尺部候下，故为陰也。4。右寸肺胸，左寸心膻。右关脾胃，左肝膈胆。三部三焦，两尺两肾。左小膀胱，右大肠认。</p><p>【注】右寸浮候胸中，沉似候肺。左寸浮候膻中，沉以候心。右关浮以候胃，沉以候脾。左关浮候膈胆，沉以候肝。两尺沉俱候肾，尺浮候小肠，膀胱，右尺浮候大肠。膻，膻中即包络也。五脏皆一，惟肾有二，故曰两尺候两肾也。然『内经』言腑不及胆者，以寄于肝也。</p><p>不及大，小肠，膀胱者，以统于腹中也。不及三焦者，以寸候胸中，主上焦也；关候膈中，主中焦也·尺候腹中，主下焦也。此遵『内经』分配三部诊脉法也。至伪诀以大，小肠配于寸上，以三焦配于左尺，以命门配于右尺，其手厥陰包络，竟置而不言，悉属不经。滑寿以左尺候小肠，膀胱前陰之病，右尺候大肠，后陰之病，可称千古只眼也。浮外候腑，沉内候脏之说，详于卷末。</p><p>5。命门属肾，生气之源，人无两尺，必死不痊。</p><p>【注】两肾之中，名曰命门。命门居两肾之中，故两尺属之。命门之少火，即肾间动气，是为生气之源也。人若无两尺脉，则生气绝矣，病者必死不能痊也。</p><p>6。关脉一分，右食左风，右为气口，左为人迎。</p><p>【注】陰得尺中一寸，陽得寸内九分。一寸九分，寸，关，尺脉三分分之。今日关脉一分，乃关上之一分也。左关一分名人迎，肝胆脉也。肝胆主风，故人迎紧盛，主乎伤风。右关一分名气口，脾胃脉也。</p><p>脾胃主食，故气口紧盛，主乎伤食。此创自叔和，试之于诊，每多不应，然为后世所宗，不得不姑存其说。观『内经』以足陽明胃经，颈上之动脉为人迎，手太陰肺经高骨之动脉为气口，足知其谬矣。</p><p>7。脉有七诊，曰浮中沉，上竟下竟，左右推寻。</p><p>【注】浮者，轻下指于皮脉间所得之脉也。沉者，重下指于筋骨间所得之脉也。中者，不轻不重，下指于饥肉间所得之脉也。上者，两寸也：竟者，即『内经』上竟上者，胸喉中事也。下者，两尺也；竟者，即『内经』下竟下者，少腹，腰，股，胫，足中事也，左右者，左</p><p>右手脉也。此七诊者，乃推寻取脉之法也，非谓『内经』独大，独小，独寒，独热，独迟，独疾，独陷下七诊之脉也。</p><p>8。男左大顺，女右大宜，男尺恒虚，女尺恒实。</p><p>【注】天道陽盛于左，地道陰盛于右。故男左女右，脉大为顺宜也。</p><p>天之陽在南，陰在北，地之陽在北，陰在南，陽道常饶，陰道常亏。</p><p>故男寸恒实，尺恒虚，女寸恒虚，尺恒实也。</p><p>9。又有三部，曰天地人，部各有三，九候名焉。额颊耳前，寸口岐锐，下足三陰，肝肾脾胃。</p><p>【注】此遵『内经』三部九候，十二经中皆有动脉之诊法也。三部，谓上，中，下也。曰天，地，人，谓上，中，下三部，有天，地，人之名也。部各有三，九候名焉，谓三部各有天，地，人，三而三之，合为九候之名也。额，颊，耳前，谓两额，两颊，耳前也。上部天，两额之动脉，当颌厌之分，足少陽脉气所行，以候头角者也。上部地，两颊之动脉，即地仓，人迎之分，足陽明脉气所行，以候口齿者也。上部人，耳前之动脉，即和？？之分，手少陽脉气所行，以候耳目者也。寸口岐锐，谓寸口岐骨锐骨也。中部天，乃掌后经渠之次，寸口之动脉，手太陰脉气所行，以候肺者也。中部地，乃手大指次指岐骨间，合谷之动脉，手陽明脉气所行，以候胸中者也。中部人，乃掌后锐骨下神门之动脉，手少陰脉气所行，以候心者也。下足三陰，谓五里，太溪，箕门，肝，肾，脾，胃也。下部天，乃气冲下三寸，五里之动脉，足厥陰脉气所行，以候肝者也。下部地，乃内踝后跟骨傍，太溪之动脉，足少陰脉气所行，以候肾者也。下部人，乃鱼腹上越筋间，箕门之动脉，足太陰脉气所行，以候脾胃者也。</p><p>10。寸口大会，五十合经。不满其动，无气必凶。更加疏数，止还不能。短死岁内，期定难生。</p><p>【注】寸口动脉，五十一止，合于经常不病之脉也。若四十动一止，一脏无气，主四岁死。三十动一止，二脏无气，主三岁死。二十动一止，三脏无气，主二岁死。十动一止，四脏无气，主一岁死。不满十动一止，五脏无气，若更乍数乍疏，止而不能即还，则可期短死，一岁之内，必难生也。</p><p>11。五脏本脉，各有所管，心浮大散，肺浮涩短，肝沉弦长，肾沉滑软，从容而和，脾中迟缓。</p><p>【注】上言五脏各有所管之本脉，必皆不大不小，从容而和，始为五脏不病之脉也。</p><p>12。四时平脉，缓而和匀，春弦夏洪，秋毛冬沉。</p><p>【注】此言四时各有应见之平脉，必皆不疾不徐，缓而和匀，始为四时不病之脉也。</p><p>13。太过实强，病生于外。不及虚微，病生于内。</p><p>【注】外因六气----风，寒，暑，湿，燥，火之邪，脉必洪大紧数，胘长滑实而太过矣。内因七情----喜，怒，忧，思，悲，恐，惊之伤，脉必虚微细弱，短涩濡芤而不及矣。</p><p>14。饮食劳倦，诊在右关，有力为实，无力虚看。</p><p>【注】凡病外不因六气，内不因七情，为不内外因，内伤饮食劳倦也。饮食伤胃，劳倦伤脾，故诊在右关。饮食伤形为有余，故右关脉有力。劳倦伤气为不足，故右关脉无力也。三因百病之脉，不论陰，陽，浮，沉，迟，数，滑，涩，大，小，凡有力皆为实，无力皆为虚。</p><p>经曰：诸陽脉按之不鼓，诸陰脉按之鼓甚。此之谓欤!15。凡诊病脉，平旦为准，虚静宁神，调息细审。</p><p>【注】经曰：常以平旦，陰气未动，陽气未散，饮食未进，经脉未盛，络脉调匀，气血未乱，乃可诊有过之脉。又曰：诊脉有道，虚静为宝。言无思无虑，以虚静其心，惟神凝于指下也。调息细审者，言医家调匀自己气息，精细审察也。</p><p>16。一呼一吸，合为一息，脉来四至，平和之则。五至无？？，闰以太息。三至为迟，迟则为冷。六至为数，数则热证。转迟转冷，转数转热。</p><p>【注】医者调匀气息，一呼脉再至，一吸脉再至，呼吸定息，脉来四至，乃和平之准则也。然何以五至无？？乎？人之气息，时长时短，凡鼓三息，必有一息之长，鼓五息，又有一息之长，名为太息；如三岁一闰，五岁再闰也。言脉必以四至为平，五至便为太过；惟正当太息之时，始曰无？？。此息之长，非脉之急也；若非太息，正合四至也。至于性急之人，五至为平脉，不拘太息之例，盖性急脉亦急也。若一息而脉三至，即为迟慢而不及矣；迟主冷病。若一息而脉遂六至，即为急数而太过矣，数主热病。若一息仅得二至，甚而一至，则转迟而转冷矣。若一息七至，甚而八至，九至，则转数而转热矣。一至，二至，八至，九至，皆死脉也。</p><p>17。迟数既明，浮沉须别。浮沉迟数，辨内外因，外因于天，内因于人。天有陰陽，风雨晦明。人喜忧怒，思悲恐惊。</p><p>【注】浮脉法天，候表之疾，即外因也。沉脉法地，候里之病，即内因也。外因者，天之六气：风（风婬末疾），寒（寒婬陰疾），暑（暑婬心疾），湿（湿婬腹疾），燥（燥婬涸疾），火（火婬陽疾）是也。内因者，人之七情：喜伤心，怒伤肝，忧思伤脾，悲伤肺，恐伤肾，惊伤心也。</p><p>18。浮沉巳辨，滑涩当明。涩为血滞，滑为气壅。</p><p>【注】此上六脉，为诸脉之提纲。以浮沉统诸浮上沉下之部位也，以迟数统诸三至，六至之至数也，以滑涩统诸滑流涩滞之形状也。脉像虽多，然不属部位，则属至数，不属至数，则属形状，总不外此六脉，故为诸脉之提纲也。</p><p>19。浮脉皮脉，沉脉筋骨，肌肉候中，部位统属。</p><p>【注】皮脉取之而得者，谓之浮脉。筋骨取之而得者，谓之沉脉。此</p><p>以上，下部位而得名也。凡脉因部位而得名者，皆统乎浮沉，故曰部位统属也。心肺俱浮，以皮毛取之而得者，肺之浮也；以血脉取之而得者，心之浮也。故曰浮脉皮脉。肝肾俱沉，以筋平取之而得者，肝之沉也；以至骨取之而得者，肾之沉也。故曰沉脉筋骨。肌肉在浮沉之间，故曰候中也。</p><p>20。浮无力濡，沉无力弱，沉极力牢，浮极力革。</p><p>【注】浮而无力谓之濡脉，沉而无力谓之弱脉，浮而极有力谓之革脉，沉而极有力谓之牢脉。</p><p>21。三部有力，其名曰实。三部无力，其名曰虚。</p><p>【注】浮，中，沉三部俱有力，谓之实脉。浮，中，沉三部俱无力，谓之虚脉。</p><p>22。三部无力，按之且小，似有似无，微脉可考。</p><p>【注】浮，中，沉二部极无力，按之且小，似有似无，谓之微脉。</p><p>23。三部无力，按之且大，涣漫不收，散脉可察。</p><p>【注】浮，中，沉三部极无力，按之且大，涣漫不收，谓之散脉。</p><p>24。惟中无力，其名曰芤，推筋着骨，伏脉可求。</p><p>【注】浮，沉有力，中取无力，谓之芤脉。推筋着骨，按之始得，谓之伏脉。以上十脉，皆以部位而得名者，故皆统于浮沉也。</p><p>25。三至为迟，六至为数。</p><p>【注】一呼一吸，谓之之一息。一息三至，谓之迟脉。一息六至，谓之数脉。此以脉之至数而得名也。凡脉因至数而得名者，皆统乎迟数也。</p><p>26。四至为缓，七至疾脉。一息四至谓之缓脉，一息七至谓之疾脉。</p><p>27。缓止曰结，数止曰促。凡此之诊，皆统至数。动而中止，不能自还，至数不乖，代则难痊。</p><p>【注】四至缓脉，时而一止，谓之结脉。六至数脉，时而一止，谓之促脉。结促之脉，动而中止，即能自还。若动而中止，不能自还，须臾复动，或十至或二，三十至一止，其至数不乖，谓之代脉。难痊，谓不满五十动而止，合经难痊之死脉也。以上五脉，皆以至数而得名者，故皆统于迟数也。</p><p>28。形状如珠，滑溜不定。往来涩滞，涩脉可证。</p><p>【注】形状如珠，滑溜不定，谓之滑脉。进退维艰，往来滞涩，谓之涩脉。此以脉之形状而得名也。凡脉以形状而得名者，皆统乎滑涩也。</p><p>29。弦细端直，且劲曰弦。紧比弦粗，劲左右弹。</p><p>【注】状类弓弦，细而端直，按之且劲，谓之弦脉。较弦则粗，按之且劲，左右弹指，谓之紧脉。</p><p>30。来盛去衰，洪脉名显。大则宽阔，小则细减。</p><p>【注】上来应指而盛，下去减力而衰，谓之洪脉。脉形粗大阔然，谓之大脉。脉形细减如丝，谓之小脉，即细脉也。</p><p>31。如豆乱动，不移约约。长则迢迢，短则缩缩。</p><p>【注】其形如豆，乱动约约，动摇不移，谓之动脉。来去迢迢而长，谓之长脉。来去缩缩而短，谓之短脉。以上八脉，皆以形状而得名者，故皆统于滑涩也。</p><p>32。浮陽主表，风婬六气，有力表实，无力表虚。浮迟表冷，浮缓风湿，浮濡伤暑，浮散虚极，浮洪陽盛，浮大陽实，浮细气少，浮涩血虚，浮数风热，浮紧风寒，浮弦风饮，浮滑风痰。</p><p>【注】浮，陽脉主表。风邪六气外因之病，皆从表入，故属之也。浮而有力，表实风病也；浮而无力，表虚风病也。迟，寒脉也，故曰表冷。缓，湿脉也，故曰风湿。濡，气虚脉也，气虚则伤暑，故曰浮濡伤暑也。散，气散脉也，气散则虚极，故曰浮散虚极也。浮洪，陽盛脉，故曰陽盛也。浮大，陽实脉，故曰陽实也。细，气少脉，气少不充，故曰气少也。涩，血少脉，血少枯滞，故曰血虚也。数，热脉也，故曰风热。紧，寒脉也，故曰风寒。弦，饮脉也，故曰风饮。滑，痰脉也，故曰风痰。</p><p>33。沉陰主里，七情气食。沉大里实，沉小里虚，沉迟里冷，沉缓里湿，沉紧冷痛，沉数热极，沉涩痹气，沉滑痰食，沉伏闭郁，沉弦饮疾。</p><p>【注】沉，陰脉主里。七情气食内因之病，皆由里生，故属之也。大，有余脉也，故曰里实。小，不足脉也，故曰里虚。迟，寒脉也，故曰里冷。缓，湿脉也，故曰里湿。紧，寒脉也，故曰冷痛。数，热脉也，故曰热极。涩，血滞脉，故曰痹气。滑，痰食脉，故曰痰食。伏，痛甚不得吐泻脉也，故曰闭郁。弦，饮脉也，故曰饮疾。</p><p>34。濡陽虚病，弱陰虚疾，微主诸虚，散为虚剧。</p><p>【注】濡，为陽分无力脉，故主诸陽虚之病。弱，为陰分无力脉，故主诸陰虚之病。微，为陰陽血气不足脉，故主诸虚。散，为元气散之脉，故曰虚剧也。</p><p>35。革伤精血，半产带崩。牢疝症瘕，心腹寒疼。</p><p>【注】革，内空之脉，故主男子亡血，伤精之病，妇人半产，崩。带之疾。牢，内坚之脉，故主诸疝，症瘕，心腹寒冷，疼痛之病也。</p><p>36。虚主诸虚，实主诸实，芤主失血，随见可知。</p><p>【注】虚，为三部无力脉，故主诸虚。实，为三部有力脉，故主诸实。芤，为营空之脉，故主失血。然此三脉，皆随所见之部位，可知其上下，内外之病也。</p><p>37。迟寒主脏，陰冷相干，有力寒痛，无力虚寒。</p><p>【注】迟，陰脉也，脏属陰，故主之。凡陰冷之病，皆属之也。有力为寒实作痛，无力为寒虚痛也。</p><p>38。数热主腑，数细陰伤，有力实热，无力虚疮。</p><p>【注】数，陽脉也，腑属陽，故主之。凡陽属之病，皆属之也。数为陽盛，细为不足，故曰伤陰。有力为实热，无力为虚热。数亦主疮，故曰虚疮。</p><p>39。缓湿脾胃，坚大湿壅。促为陽郁，结则陰凝。</p><p>【注】缓，脾胃脉，又主湿邪，故缓主湿邪脾胃之病。若搏指坚大，则为湿邪壅胀之病。促，为陽盛而郁之脉，结，为陰盛而凝之脉也。</p><p>40。代则气乏，跌打闷绝，夺气痛疮，女始三月。</p><p>【注】代者，真气乏而求代之脉也。若不因跌打气闷，暴病夺气，痛疮伤气，女胎气阻者，而无故见之，则必死也。</p><p>41。滑司痰病，关主食风，寸候吐逆，尺便血脓。</p><p>【注】滑，陽脉，陽盛为痰，故司痰病。右关候胃，故主痰食。左关候肝，故主风痰。寸候上焦，故主吐逆。尺候下焦，故主便血脓也。</p><p>42。涩虚湿痹，尺精血伤，寸汗津竭，关膈液亡。</p><p>【注】涩，血少滞涩脉也，六脉见之，则主营虚受湿痹之病。若两尺见之，则主伤精伤血之病。两寸见之，则主汗多津伤之病。两关见之，则主噎膈反胃，液亡结肠之病也。</p><p>43。弦关主饮，木侮脾经，寸弦头痛，尺弦腹疼。</p><p>【注】弦，陰脉，陰盛为饮；弦，木脉，木旺侮土，土虚不能制湿，故饮病生焉。寸弦，陰乘陽也，故主头痛。尺弦，陰乘陰也，故主腹疼。</p><p>44。紧主寒痛，洪是火伤。动主痛热，崩汗惊狂。</p><p>【注】紧，寒实脉，故主寒痛。洪，热实脉，故主火伤。动，为陰陽相搏之陽脉，故主诸痛；陽动主发热，主惊狂，陰动主汗出，血崩也。</p><p>45。长则气治，短则气病，细则气衰，大则病进。</p><p>【注】长者，气之畅也，故曰气治。短者，气之缩也，故曰气病。小者，正气衰也。大者，邪病进也。</p><p>46。脉之主病，有宜不宜，陰陽顺逆，吉凶可推。</p><p>【注】病有陰陽，脉亦有陰陽。顺应则吉，逆见则凶。此以下至其死可测句，凡二十七节，详分某病见某脉吉，某病见某脉凶也。</p><p>47。中风之脉，却喜浮迟，坚大急疾，其凶可知。</p><p>【注】中风虚见虚脉，以浮迟为顺。若反见坚大急疾为逆，决无生理。</p><p>48。伤寒热病，脉喜浮洪，沉微涩小，证反必凶。汗后脉静，身凉则安，汗后脉躁，热甚必难。陽证见陰，命必危殆，陰证见陽，虽困无害。</p><p>【注】此节皆言伤寒之顺逆也。伤寒热病传里属热，脉以浮洪陽脉为吉；若见沉，微，涩，小陰脉，是证与脉反，故凶。汗后邪解，盒饭脉静身凉，若躁而热，所谓汗后不为汗衰，名曰：陰陽交，必难治矣。陽证而见沉，涩，细，微，弱，迟之陰脉，则脉与证反，命必危殆；陰证而见浮，大，数，动，洪，滑之陽脉，虽脉与证反，在他证忌之，独伤寒为陰邪还陽，将解之诊，病虽危困，无害于命也。</p><p>49。劳倦伤脾，脉当虚弱，自汗脉躁，死不可却。</p><p>【注】劳倦伤脾，脉当虚弱，为顺也。若自汗出而脉反躁疾，则逆矣。安得不死？50。疟脉自弦，弦迟多寒，弦数多热，代散则难。</p><p>【注】疟为寒热之病，弦为少陽之脉。少陽主病寒热往来，凡寒热之病，多属少陽半表半里之界，故疟脉自应得弦象也。迟多寒，数多热，理自然也。若得代，散二脉，邪尚未解，正气巳衰，命则难生矣。</p><p>51。泄泻下痢，沉小滑弱，实大浮数，发热则恶。</p><p>【注】泻痢里虚，宜见沉小滑弱之脉为顺。若反见实大浮数之脉，则身必发热而成恶候也。</p><p>52。呕吐反胃，浮滑者昌，沉数细涩，结肠者亡。</p><p>【注】呕吐反胃，脾虚有痰也。浮为虚，滑为痰，是为顺脉，故曰昌也。若沉数细涩，则为气少液枯，遂致结肠，粪如羊屎，死不可救矣。</p><p>53。霍乱之候，脉代勿讶，舌卷囊缩，厥伏可嗟。</p><p>【注】霍乱之诊，陽脉为佳，若见代脉，因一时清浊混乱，故脉不接续，非死候也。如脉伏不见，四肢厥逆，舌卷囊缩，为陰寒甚，则有可嗟之变也。</p><p>54。嗽脉多浮，浮濡易治，沉伏而紧，死期将至。</p><p>【注】嗽乃肺疾，脉浮为宜，兼见濡者，病将退也。若沉伏与紧则相反而病深矣。不死何待？55。喘息抬肩，浮滑是顺，沉涩肢寒，切为逆证。</p><p>【注】陽喘多实，风与痰耳，故脉以浮滑为顺。陰喘多虚，寒与虚也，故脉沉涩，四肢寒者，均为不治逆证。</p><p>56。火热之证，洪数为宜，微弱无神，根本脱离。</p><p>【注】热证而得洪数，乃正应也。若见微弱，证脉相反，根本脱离，药饵不可施矣。</p><p>57。骨蒸发热，脉数而虚，热而涩小，必殒其躯。</p><p>【注】骨蒸者，肾水不足，壮火僭上，虚数二脉，是正象也。若涩小之脉，所谓发热脉静，不可救耳。</p><p>58。劳极诸虚，浮软微弱，土败双弦，火炎细数。</p><p>【注】虚证宜见虚脉，若两关脉胘，谓之双弦。弦乃肝脉，右关见之，是肝木乘脾，故曰土败。劳证之脉，若见细数，乃陰虚火盛，上刑肺金，便不可治。</p><p>59。失血诸证，脉必见芤，缓小可喜，数中堪忧。</p><p>【注】芤有中空之像，失血者宜尔也。缓小亦为虚脉，顺而可喜，若数且大，谓之邪胜，故可忧也。</p><p>60。蓄血在中，牢大却宜，沉涩而微，速愈者稀。</p><p>【注】蓄血者，有形之实证，见牢大之脉，脉证相宜。倘沉涩而微，是挟虚矣。既不能自行其血，又难施峻猛之剂，安望速愈也？61。三消之脉，数大者生，细微短涩，应手堪惊。</p><p>【注】渴而多饮为上消，消谷善饥为中消，渴而便数为下消。三消者，皆燥热太过，惟见数大之脉为吉耳。细微短涩，死不可救也。</p><p>62。小便淋闭，鼻色必黄，实大可疗，涩小知亡。</p><p>【注】鼻头色黄，必患小便难。六脉实大者，但用攻病之剂必愈。若逢涩小，为精气不化，死亡将及矣。</p><p>63。癫乃重陰，狂乃重陽，浮洪吉象，沉急凶殃。</p><p>【注】癫狂二证，皆以浮洪为吉，取其病尚浅也。若沉而急，病巳入骨，虽有扁仓，莫之能救矣。</p><p>64。痫宜浮缓，沉小急实，但弦无胃，必死不失。</p><p>【注】痫本风痰，脉见浮缓，自应然也。若沉小急实，是病深也，或但弦无胃；则肝之真脏脉见矣，安望其更生耶？65。心腹之痛，其类有九，细迟速愈，浮大延久。</p><p>【注】九种心腹之痛，皆宜迟细，易于施疗，如浮而大，是为中虚邪盛，不能收捷功也。</p><p>66。疝属肝病，脉必弦急，牢急者生，弱急者死。</p><p>【注】肝主筋，疝则筋急，故属肝也。肝脉弦急，是其常也。疝系陰寒之咎，牢主里寒之脉，亦其常也。如且弱且急，必有性命之忧矣。</p><p>67。黄疸湿热，洪数便宜，不妨浮大，微涩难医。</p><p>【注】湿蒸热瘀，黄疸生焉，洪数浮大，皆所宜也。一见微涩，虚衰巳甚，必食少泻多，无药可疗矣。</p><p>68。肿胀之脉，浮大洪实，细而沉微，岐黄无术。</p><p>【注】水肿胀满，有余之证，宜见有余之脉，浮大洪实是矣。沉细而微，谓之证实脉虚，难言生矣。</p><p>69。五脏为积，六腑为聚，实强可生，沉细难愈。</p><p>【注】积聚皆实证也，实脉强盛，是所当然。沉细为虚，真气败绝，不可为矣。</p><p>70。中恶腹胀，紧细乃生，浮大为何？邪气巳深。</p><p>【注】中恶者，不正之气也。紧细则吉，浮大则凶也。</p><p>71。鬼祟之脉，左右不齐，乍大乍小，乍数乍迟。</p><p>【注】鬼崇犯人，左右二手，脉象不一，忽大忽小，忽数忽迟，无一定之脉形也。</p><p>72。痈疽未溃，洪大脉宜，及其巳溃，洪大最忌。</p><p>【注】未溃属实，洪大为正脉也。溃后则虚，若仍见洪大，则为邪脉，最所忌也。</p><p>73。肺痈巳成，寸数而实。肺痿之证，数而无力。痈痿色白，脉宜短涩，数大相逢，气损血失。肠痈实热，滑数相宜，沉细无根，其死可期。</p><p>【注】肺痈而寸口数实，知脓巳成矣。肺叶焦痿，为火伤也，是以数而无力。肺痈，肺痿得白色者，肺之本色，得短涩者，肺之本脉，均相宜也。若逢数大，是火来克金，贼邪之诊，故气损血失也。肠痈实也，滑数相宜；沉细虚也，证实脉虚，死期将至矣。</p><p>74。妇人有子，陰搏陽别，少陰动甚，其胎巳结。滑疾而散，胎必三月，按之不散，五月可别左男右女，孕乳是主，女腹如箕，男腹如斧。</p><p>【注】此一节明女科胎前之脉也。陰搏陽别者，寸为陽，尺为陰，言尺陰之脉，搏指而动，寸陽之脉，则不搏指，回然分别，此有子之诊也。或手少陰心脉独动而甚者，盖心主血，血主胎，故胎结而动甚也。动者，谓往来流利之动而滑，非厥厥摇动为病之动也。疾即数也，滑而且数，按之而散，三月之胎也；按之不散，五月之胎也。左为陽，故左疾为男胎；右为陰，故右疾为女胎。</p><p>五六月后，孕妇之乳房有核，吮之有乳者，则主有子也。女胎腹形，状如箕之圆也。男胎腹形，状如斧之上小而下大也。</p><p>75。欲产离经，新产小缓，实弦牢大，其凶不免。</p><p>【注】此一节明产中之脉也。欲产脉离经者，谓见离乎经常之脉也。盖胎动于中，脉乱于外，势所必然也。产后气血两虚，见小缓之虚脉为吉，若见实大弦牢，其凶不免矣。</p><p>76。经脉病脉，业巳昭详，将绝之形，更当度量。</p><p>【注】经常之脉，主病之脉，皆明于前矣。而死绝之脉，亦不可不察也，分列于后。</p><p>77。心绝之脉，如操带钓，转豆躁疾，一日可忧。</p><p>【注】经曰：脉来前曲后居，如操带？？，曰心绝。前曲者，谓轻取则坚强而不柔。</p><p>后居者，谓重取则牢实而不动。如持革带之？？，全失冲和之气，但？？无胃，故曰心死。？？，即洪脉也。转豆者，即经所谓如循薏苡子，累累然，状其短实坚强，真脏脉也。又曰：心绝，一日死。</p><p>78。肝绝之脉，循刃责责，新张弓弦，死在八日。</p><p>【注】经曰：真肝脉至，中外急如循刃。又曰：脉来急溢，劲如新张弓弦，曰肝死，又曰：肝绝，八日死。</p><p>79。脾绝雀啄，又同屋漏，覆杯水流，四日无救。</p><p>【注】旧诀曰：雀啄连来四五啄，屋漏少刻一点落。若杯覆，若水流，皆脾绝也。</p><p>经曰：脾绝，四日死。</p><p>80。肺绝维何？如风吹毛，毛羽中肤，三日而号。</p><p>【注】经曰：如风吹毛，曰肺死。又曰：真肺脉至，如以毛羽中人肤。皆状其但浮而无胃气也。</p><p>又曰：肺绝，三日死。</p><p>81。肾绝伊何？发如夺索，辟辟弹石，四日而作。</p><p>【注】经曰：脉来如夺索，辟辟如弹石，曰肾死。又曰：肾绝，四日死。旧诀云：弹石硬来寻即散，搭指散乱如解索。正此谓也。石，即沉脉也。</p><p>82。命脉将绝，鱼翔？？游，至如涌泉，莫可挽留。</p><p>【注】旧诀云：鱼翔似有又似无，？？游静中忽一跃。经曰：浑浑革至如涌泉，绵绵其去如弦绝。皆死脉也。</p><p>83。脉有反关，动在臂后，别由列缺，不干证候。</p><p>【注】反关脉者，脉不行于寸口，出列缺络，入臂后手陽明大肠之经之。以其不顺行于关上，故曰反关。有一手反关者，有两手反关者，此得于有生之初，非病脉也。</p><p>令病人侧立其手，诊之方可见也。</p><p>84。岐黄脉法，候病死生，太素脉法，陰陽贵清。清如润玉，至数分明，浊脉如石，模糊不清。小大贫富，涩滑穷通，长短寿夭，详推错综。</p><p>【注】脉法倡自岐黄，所以候病死生。至杨上善为风鉴者流，托名「太素脉法」，以神其说，每多不验。然其中有近理可采者，如论六陽六陰之脉，以清主贵，以浊主贱。清脉之状，似玉润净，至数分明；浊脉之状，如石粗涩，至数模糊。</p><p>小脉主贫，大脉主富，涩脉主穷，滑脉主通，长脉主寿，短脉主夭。如质清脉浊，贵中贱也；质浊脉清，贱中贵也。清脉兼大，贵而富也；兼滑，贵而通也；兼长，贵而寿也。浊脉兼小，贱而贫也；兼涩，贱而穷也；兼短，贱而夭也。清脉兼小，贱而贫也；兼涩，贵而穷也；兼短，贵而夭也。浊脉兼大，贱而富也；兼滑，贱而通也；兼长，贱而寿也。详推错综者，即详推此质清脉清，质浊脉浊，质清脉浊，质浊脉清，错综等说之理耳。附：订正『素问·脉要精微论』一则备考85。尺内两傍，则季胁也。尺外以候肾，尺里以候腹中。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。</p><p>前以候前，后以候后。上竟上者，胸喉中事也；下竟下者，少腹，腰，股，膝，胫，足中事也。</p><p>【注】「内，外」二字，前人有以尺部一脉，前半部脉，后半部脉为训者；有以内侧曰内，外侧曰外为训者，皆非也。盖脉之形，浑然纯一，并不两条，亦不两截。若以前半部，后半部为是，则视脉为两截矣。若以尺内侧，尺外侧为是，则视脉为两条矣。</p><p>故佑二说皆非也。熟玩通章经文，自知其为传写之讹。岂有独于脾胃，则曰：</p><p>右外以候胃，内以候脾者耶？盖外以候腑，内以候脏，『内经』脉书，确然可考，故当以「外以候胃，内以候脾」之句为正。其尺外之「外」字，当是「里」字；尺里之「里」字，当是「外」字。中附上，左右之「内」，「外」字，上附上，左右之「内」，「外」字，皆当改之。故不循旧图所列，以符外候腑，内候脏之义也。</p><p>前以候前，谓关之前寸也；后以候后，谓关之后尺也。上竟上者，谓上尽鱼际也；下竟下者，谓下尽尺泽也。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/gudaiyishu/yizongjinjian/232017.html' class='pagedaohang'>【上一篇】<i>:运气要诀</i></a></span><span class="tomenu"><a href="https://ChineseBooks.github.io/gudaiyishu/yizongjinjian/" title="医宗金鉴" class="returnIndex">【回目录】</a>
</span><span class="toup1"><a href='https://ChineseBooks.github.io/gudaiyishu/yizongjinjian/232015.html' class='pagedaohang'>【下一篇】<i>：删补名医方论·白头翁汤</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://ChineseBooks.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://ChineseBooks.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://ChineseBooks.github.io/gudaiyishu/bencaogangmu/" target="_blank">本草纲目<i>></i></a>  <a href="https://ChineseBooks.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://ChineseBooks.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://ChineseBooks.github.io/gudaiyishu/huangdinajing/" target="_blank">黄帝内经<i>></i></a>  <a href="https://ChineseBooks.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://ChineseBooks.github.io/gudaiyishu/shanghanlun/" target="_blank">伤寒论<i>></i></a>  <a href="https://ChineseBooks.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>