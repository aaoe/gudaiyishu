<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>医宗金鉴_辨少阴病脉证并治全篇</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/gudaiyishu/yizongjinjian/">医宗金鉴</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'></a> > <a href='https://aaoe.github.io/classic/'>诸子百家</a> > <a href='https://aaoe.github.io/gudaiyishu/'>古代医书</a> > <a href='https://aaoe.github.io/gudaiyishu/yizongjinjian/'>医宗金鉴</a> > </div>
<div class="kind">
  <h1 class="h11">辨少阴病脉证并治全篇</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/yizongjinjian/232252.html' class='pagedaohang'>【上一篇】<i>:辨厥阴病脉证并治全篇</i></a></span><span class="tomenu"><a href="https://aaoe.github.io/gudaiyishu/yizongjinjian/" title="医宗金鉴" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/yizongjinjian/232250.html' class='pagedaohang'>【下一篇】<i>：辨太阴病脉证并治全篇</i></a></span>
</ul>
<div class="articleContent" id="articleContent"> <p class="h1-p">少陰肾经，水火之藏，邪伤其经，随人虚实，或从水化以为寒，或从火化以为热。水化为陰寒之邪，是其本也；火化为陽热之邪，是其标也。陰邪其脉沉细而微，陽邪其脉沉细而数。至其见证，亦各有别。陰邪但欲寐身无热，陽邪虽欲寐则多心烦。陰邪背恶寒口中和，陽邪背恶寒则口中燥。陰邪咽痛不肿，陽邪咽痛则肿；陰邪腹痛下利清谷，陽邪腹痛下利清水或便脓血也。陰邪外热面色赤，里寒大便利，小便白；陽邪外寒手足厥，里热大便秘，小便赤。此少陰标本寒热之脉证也。凡从本之治，均宜温寒回陽；从标之治，均宜攻热救陰。回陽救陰，其机甚微，总在临证详究，辨别标本寒热，以急施其治，庶克有济，稍缓则不及矣。</p><p>□</p><p>少陰之为病，脉微细，但欲寐也。</p><p>【注】</p><p>少陰肾经，陰盛之藏也。少陰受邪，则陽气微，故脉细也。卫气行陽则寤，行陰则寐，少陰受邪，则陰盛而行陰者多，故但欲寐也。此少陰病之提纲，后凡称少陰病者，皆指此脉证而言也。</p><p>【集注】</p><p>方有执曰：少陰肾经也，居于极下，其脉起于小趾之下。『灵枢』曰：是主所生病者，嗜卧但欲寐。盖人肖天地，天地之气行于陽则辟而晓，行于陰则阖而夜，故人之气行于陽则动而寤，行于陰则静而寐。凡病人但欲寐者，邪客于陰故也。</p><p>张璐曰：此言少陰之总脉总证也。盖少陰属水主静，即使热邪传至其经，在先之脉虽浮大，此时亦必变为沉细；在先之证虽烦热不宁，此时亦必变为昏沉嗜卧。但须辨出脉细沉数、口中燥为热证；脉沉微细、口中和为寒证，以此明辨，万无差误矣。</p><p>程应旄曰：凡陰脉皆沉，异乎太陽之浮，不必言矣。陽明脉大，微者大之反；少陽脉弦，细者弦之反，沉兼微细，陰证定矣。</p><p>□</p><p>少陰病，始得之，反发热，脉沉者，麻黄附子细辛汤主之。</p><p>【注】</p><p>少陰病，谓但欲寐也。脉沉者，谓脉不微细而沉也。今始得之，当不发热而反发热者，是为少陰之里寒，兼有太陽之表热也。故宜麻黄附子细辛汤，温中发汗，顾及其陽，则两感之寒邪，均得而解之矣。</p><p>【集注】</p><p>方有执曰：发热邪在表也，脉沉少陰位北而居里也，以其居里，邪在表而发热，故曰反也，以邪在表不在里，故用麻黄以发之；以其本陰而标寒，故用附子以温之。细辛辛温通于少陰，用之以佐主治者，以其专经而为向导也。</p><p>程知曰：三陰表法与三陽不同，三陰必以温经之药为表，而少陰尤为紧关，故用散邪温经之剂，俾外邪之深入者可出，而内陽亦不因之外越也。</p><p>程应旄曰：一起病便发热，兼以陰经无汗，世有计日按证者，类能用麻黄而忌在附子。不知脉沉者，由其人肾经素寒，里陽不能协应，故沉而不能浮也。沉属少陰，不可发汗，而始得病时即发热，则兼太陽，又不得不发汗。须以附子温经助陽，托住其里，使陽不至随汗而越，其麻黄始可合细辛用耳！</p><p>林澜曰：传邪与陰寒皆有沉脉，沉但可为病之在里，而未可专以沉为寒也。夫少陰证中，微细而沉，与细数而沉，其为寒热之殊，盖大有别矣。</p><h2>麻黄附子细辛汤方</h2><p>麻黄（去节）二两细辛二两附子（炮去皮，破八片）一枚</p><p>右三味，以水一斗，先煮麻黄，减二升，去上沫，内诸药，煮取三升，去滓，温服一升，日三服。</p><p>少陰病，得之二、三日，麻黄附子甘草汤微发汗，以二、三日无里证，故微发汗也。</p><p>【注】</p><p>此详上条少陰病得之二、三日，仍脉沉发热不解者，宜麻黄附子甘草汤微发其汗也。</p><p>盖谓二、三日不见吐利里寒之证，知邪已衰，然热仍在外，尚当汗之，但不可过耳，故不用细辛而用甘草，盖于温散之中有和意也。此二证，皆末曰无汗，非仲景略之也，以陰不得有汗，不须言也。</p><p>【集注】</p><p>张璐曰：少陰无发汗之法，汗之必至亡陽。惟此一证，其外有太陽发热无汗，其内不吐利躁烦呕渴，乃可温经散寒，取其微似之汗也。</p><p>程应旄曰：既云微发汗矣，仍用「以」字、「故」字推原之，足见郑重之意。按此二条，与太陽篇发热头痛脉沉用四逆者同一证。彼以不差，则期过三日，可知病已入里，虽尚冒太陽头痛，直以少陰法律之。此少陰病在初得二、三日，虽无头痛证，不容竟作少陰治之，故仍兼太陽之法以律之。一出一入，不啻爰书。假令前条得之二、三日，后二条过二、三日不差，则四逆之与麻黄，易地皆然矣。</p><p>汪琥曰：上条反发热脉沉，此亦反发热脉沉，但上言始得之为急，此言得之二、三日为缓。病势稍缓，治法亦缓。</p><h2>麻黄附子甘草汤方</h2><p>麻黄（去节）二两附子（炮去皮，破八片）一枚甘草（炙）二两</p><p>右三味，以水七升，先煮麻黄一两沸，去上沫，内诸药，煮取三升，去滓，温服一升，日三服。</p><p>【集解】</p><p>柯琴曰：彼太陽病而脉反沉，便用四逆以急救其里，是里寒陰盛也。此少陰脉而表反热，便于表剂中加附子以预固其陽，是表热陽衰也。夫以发热无汗，太陽之表脉沉，但欲寐，少陰之里，设用麻黄开腠理，细辛散浮热，而无附子以固元陽，则太陽之微陽外亡。惟附子与麻黄并用，则寒邪散而陽不亡，此里病及表，脉沉而当发汗者，与病在表，脉浮而发汗者，径庭也。若表微热，则受寒亦轻，故以甘草易细辛而微发其汗，甘以缓之，与辛以散之者，又少间矣。</p><p>□</p><p>少陰病，脉微，不可发汗，亡陽故也。陽已虚，尺脉弱涩者，复不可下之。</p><p>【注】</p><p>少陰病，脉微，虽有发热，亦为少陰里寒外热，非太陽发热者可比，故不可发汗，发汗则亡陽。然陽已虚，津液已涸，即见少陰口燥咽干可下之证，若尺脉弱涩者，复不可下之，又恐亡陰也。</p><p>【集注】</p><p>方有执曰：微者，陽气不充，故曰无陽，无陽则化不行，故汗不可发也。尺以候陰，弱涩者，陰血不足也，故谓复不可下，其当亟行温补，又可知矣。</p><p>程应旄曰：少陰多自利证，人固无肯轻下者。但拈出「尺脉弱涩」字，则少陰之有大承气汤证，其尺脉必强而滑，已伏见于此处矣。</p><p>□</p><p>病人脉陰陽俱紧，反汗出者，亡陽也，此属少陰，法当咽痛，而复吐利。</p><p>【注】</p><p>病人脉陰陽俱紧发热无汗者，太陽伤寒证也；发热汗出不止者，太陽亡陽证也。今脉紧无热而反汗出，此属少陰。然少陰证，法当咽痛而复吐利也。上条脉微无汗，不可发汗者，是以脉为主也；此条有汗脉紧，不可发汗者，是以证为主也。从脉从证，不可不察。</p><p>【集注】</p><p>程知曰：陰陽俱紧，伤寒之脉也，法当无汗，而反汗出，太陽之陽外亡也。若以少陰亡陽之证，而认为太陽中风之证，则误矣。少陰之寒上逼，则咽痛而吐，下逼则下利也。</p><p>□</p><p>少陰病，脉紧，至七、八日，自下利，脉暴微，手足反温，脉紧反去者为欲解也，虽烦下利，必自愈。</p><p>【注】</p><p>此承上条互发其义，以别陰陽寒热也。少陰病，脉沉微细，寒邪脉也；脉沉数细，热邪脉也。若脉紧汗出，是少陰寒虚证也；今脉紧无汗，乃少陰寒实证也。因循至七、八日之久，而自下利，若寒实解，则脉必紧去而暴微，其证必手足由冷而反温，是知邪随利去，为欲解也。故此时虽烦下利，乃陰退陽回，故知其必自愈也。</p><p>【集注】</p><p>方有执曰：紧，寒邪也。自下利脉暴微者，陰寒内泻也。故谓手足为反温，言陽回也。陽回则陰退，故谓紧反去，为欲解也。夫寒邪在陰而脉紧，得自利脉暴微，手足温，紧去为欲解者，犹之邪在陽脉数而热，得汗出脉和身凉数去，为欲愈之意，同陰陽胜复之机也。</p><p>程应旄曰：脉于利后顿变紧而为微，手足于利后变不温而为温，则微非诸微亡陽之微，乃紧去人安之微。盖以从前之寒，已从下利而去，故陽气得回而欲解也，虽烦下利必自愈。</p><p>□</p><p>少陰病，得之一、二日，口中和，其背恶寒者，当灸之，附子汤主之。</p><p>【注】</p><p>背恶寒为陰陽俱有之证，如陽明病无大热，口燥渴，心烦背微恶寒者，乃白虎加人参汤证也。今少陰病但欲寐，得之二、三日，口中不燥而和，其背恶寒者，乃少陰陽虚之背恶寒，非陽明热蒸之背恶寒也。故当灸之，更主以附子汤，以助陽消陰也。口燥、口和，诚二者之确征矣。</p><p>【集注】</p><p>程知曰：言初得之证，口中和，不渴、不燥，全无里热也。『内经』曰：背为陽，背恶寒则陽虚陰盛，寒深可知。若风寒在表而恶寒，则一身尽寒矣。灸之以助陽消陰，与附子汤以温经散寒。论中云：伤寒无大热口燥渴，心烦背微恶寒者，白虎汤加人参主之。彼是陽热乘陰虚而内陷之恶寒，与此之陰寒盛者不同。陽入陰者，则口燥心烦，陰寒盛者，则不能销铄津液，故口中和。</p><p>张璐曰：太陽表气大虚，邪气得入犯少陰，故得之一、二日，尚背恶寒不发热，此陰陽两亏，较之两感，更自不同。两感表里皆属热邪，犹堪发表攻里，此则内外皆属虚寒，无邪热可以攻击。惟当温经补陽，以温补其不足，更灸关元以辅助之。虽其证似缓于发热脉沉，而危殆尤甚焉。</p><p>汪琥曰：此条论仲景不言当灸何穴。常器之云：当灸鬲俞、关元穴，背俞第三行。郭壅云：此有错字，当是灸鬲俞、关元穴也。鬲俞是背俞第二行穴。按鬲俞实系背俞部第二行穴，然常器之所云第三行穴者，当是鬲关，非鬲俞也。『图经』云：鬲关二穴在第七椎下，两旁相去各三寸陷中，正坐取之，足太陽气脉所发，专治背恶寒，脊强，俯仰难，可灸五壮。盖少陰中寒，必由太陽而入，故宜灸其穴。又关元一穴在腹部中行脐下三寸，足三陰、任脉之会，可灸百壮。常器之所谓灸鬲关者，是温其表以散</p><p>外邪；灸关元者，是温其里以助其元气也。</p><p>□</p><p>少陰病，身体痛，手足寒，骨节痛，脉沉者，附子汤主之。</p><p>【注】</p><p>此承上条详举其证，互发其义，以出其治也。身体痛，表里俱有之证也，如太陽病脉浮发热，恶寒身痛，手足热，骨节痛，是为表寒，当主麻黄汤，发表以散其寒。今少陰病，脉沉无热，恶寒身痛，手足寒，骨节痛，乃是里寒，故主附子汤，温里以散寒也。</p><p>【集注】</p><p>方有执曰：少陰肾也，肾主骨，寒婬则痛。</p><p>程应旄曰：身体痛，手足寒，骨节痛，太陽伤寒同有此证也。以脉沉辨之，沉属陰寒重着所致，里陰有余，表陽不足，故以附子汤主之。</p><h2>附子汤方</h2><p>附子（去皮，生破八片）二枚茯苓三两人参二两白术四两芍药三两</p><p>右五味，以水八升，煮取三升，去滓，温服一升，日三服。</p><p>【方解】</p><p>少陰为寒水之藏，故寒伤之重者、多入少陰，所以少陰一经，最多死证。方中君以附子二枚者，取其力之锐，且以重其任也；生用者，一以壮少火之陽，一以散中外之寒，则身痛自止，恶寒自除，手足自温矣。以人参为臣者，所以固生气之原，令五藏六府有本，十二经脉有根，脉自不沉，骨节可和矣。更佐白术以培土，芍药以平木，茯苓以伐水，水伐火自旺，旺则陰翳消，木平土益安，安则水有制，制则生化，此诚万全之术也。其有畏而不敢用，以致因循有误者，不诚可惜哉！</p><p>□</p><p>少陰病，脉沉者，急温之，宜四逆汤。</p><p>【注】</p><p>少陰病，但欲寐，脉沉者，若无发热、口燥之证，则寒邪已入其藏，不须迟疑，急温之以四逆汤，消陰助陽可也。</p><p>【集注】</p><p>吴人驹曰：脉沉须别虚实，及得病新久，若得之多日及沉而实者，须从别论。</p><h2>四逆汤方</h2><p>甘草（炙）二两干姜一两半附子（生用，去皮，破八片）一枚</p><p>右三味，以水三升，煮取一升二合，去滓，分温再服。强人可大附子一枚，干姜三两。</p><p>【方解】</p><p>方名四逆者，主治少陰中外皆寒，四肢厥逆也。君以甘草之甘温，温养陽气；臣以姜附之辛温，助陽胜寒；甘草得姜附，鼓肾陽温中寒，有水中暖土之功；姜、附得甘草，通关节走四肢，有逐陰回陽之力，肾陽鼓，寒陰消，则陽气外达而脉自升，手足自温矣。</p><p>【集解】</p><p>汪琥曰：少陰病，本脉微细，但欲寐。今轻取之，微脉不见，重取之，细脉几亡，伏匿而至于沉，此寒邪深入于里，殆将入藏，温之不容以不急也。稍迟则恶寒身蜷，吐利烦躁，不得卧寐，手足逆冷，脉不至，诸死证立至矣，四逆汤之用可稍缓乎？</p><p>□</p><p>少陰病，下利，白通汤主之。</p><p>【注】</p><p>少陰病但欲寐，脉微细，已属陽为陰困矣。更加以下利，恐陰降极、陽下脱也。故君以葱白，大通其陽而上升；佐以姜、附，急胜其陰而缓降，则未脱之陽可复矣。</p><p>【集注】</p><p>方有执曰：少陰病而加下利者，不独在经，而亦在藏寒甚而陰盛也。治之以干姜、附子者，胜其陰则寒自散也。用葱白而曰白通者，通其陽则陰自消也。</p><p>程知曰：此言下利宜通其陽也。少陰病，谓有脉微细、欲寐证也。少陰下利，陰盛之极，恐致格陽，故用姜、附以消陰，葱白以升陽。通云者，一以温之，而令陽气得入；一以发之，而令陰气易散也。</p><p>汪琥曰：肾虚无火不能主水，故下利用白通汤者，温里以散寒也。</p><h2>白通汤方</h2><p>葱白四茎干姜一两附子（生，去皮，破八片）一枚</p><p>右三味，以水三升，煮取一升，去滓，分温再服。</p><p>【集解】</p><p>汪琥曰：此方与四逆汤相类，独去甘草，盖驱寒欲其速，辛烈之性取其骤发，直达下焦，故不欲甘以缓之也。而犹重在葱白，少陰之陰，天之寒气亦为陰，两陰相合而偏于下利，则与陽气隔绝不通，姜、附之力，虽能益陽，不能使真陽之气必入于陰中，惟葱白味辛，能通陽气，令陰得陽而利，庶可愈矣。盖大辛、大热之药，不过借以益人陽气，非有以通之，令真陽和会，而何以有济也耶？</p><p>□</p><p>少陰病，下利脉微者，与白通汤，利不止，厥逆无脉，干呕烦者，白通加猪胆汁汤主之。服汤脉暴出者死，微续者生。</p><p>【注】</p><p>此承上条详申其脉，以明病进之义也。少陰病下利脉微者，与白通汤，下利当止。今利不止，而转见厥逆无脉，更增干呕而烦者，此陰寒盛极，格陽欲脱之候也。若专以热药治寒，寒既甚，必反格拒而不入，故于前方中加人尿、猪胆之陰，以引陽药入陰。经曰：逆者从之，此之谓也。无脉者，言诊之而欲绝也。服汤后，更诊其脉，若暴出者，如烛烬焰高，故主死。若其脉徐徐微续而出，则是真陽渐回，故可生也。故上条所以才见下利，即用白通以治于未形，诚善法也。</p><p>【集注】</p><p>程知曰：此言陰盛格陽，用胆汁通陰法也。以白通与之，宜乎陽可救。今乃利不止，反至厥逆无脉，则陰邪愈无忌矣。干呕而烦，则陽药在膈而不入陰矣。此非药不胜病，乃无向导之力也。加人尿、猪胆之陰寒，则可引姜、附之温，入格拒之寒而调其逆。此『内经』从治之法也。</p><p>程应旄曰：脉暴出者死，无根之陽骤迸诸外也。微续者生，陽气渐交，陰肯纳也。</p><h2>白通加猪胆汁汤方</h2><p>葱白四茎干姜一两附子（生，去皮，破八片）一枚人尿五合猪胆汁一合</p><p>以上三味，以水三升，煮取一升，去滓；内胆汁、人尿，和令相得，分温再服。若无胆，亦可用。</p><p>【方解】</p><p>是方即前白通汤加人尿猪胆汁也。加尿、胆者，从其类也。下咽之后，冷体既消，热性便发，情且不违而致大益，则二气之格拒可调，上下之陰陽可通矣。</p><p>□</p><p>少陰病，欲吐不吐，心烦，但欲寐，五、六日，自利而渴者，属少陰也。虚故引水自救，若小便色白者，少陰病形悉具。小便白者，以下焦虚，有寒，不能制水，故令色白也。</p><p>【注】</p><p>少陰病欲吐不吐，心中烦，但欲寐，五、六日自利而渴者，此属少陰传邪，寒热俱有之证也。若是少陰热而燥干，引水之渴，小便必色赤，乃少陰燥不能生津，下焦有热也。今为少陰虚，而引水自救之渴，故小便则色白，是少陰虚冷，不能化液，下焦有寒也。于此可知少陰病形悉具，而渴者有寒热二端之别也。</p><p>【集注】</p><p>成无己曰：欲吐不吐，心烦者，表邪传里也。若腹满痛，则属太陰，此但欲寐，则知属少陰。五、六日邪传少陰之时，若自利不渴，寒在中焦，属太陰也；此自利而渴，为寒在下焦，属少陰也。肾虚水燥，故渴欲引水自救。下焦虚寒，故小便色白。下利而渴，小便色白，非里热可知矣。</p><p>方有执曰：此反复申明，晓人勿认烦渴均为热证，以致误之意。</p><p>程应旄曰：烦证不尽属少陰，故指出但欲寐来；渴证不尽属少陰，故指出小便白来。</p><p>结以下焦虚有寒，教人上病治在下也。盖上虚而无陰以济，总由下虚而无陽以温也。</p><p>二「虚」字皆由「寒」字得来。又曰：吐利而渴，与猪苓汤证同，其别在但欲寐。且猪苓证，小便必不利而色赤饮水，与白头翁证同，彼曰：以有热故也，小便亦必不白。</p><p>林澜曰：欲吐不吐，心烦，陽虚格越于上。但欲寐，自利，小便白，里之真寒已深。</p><p>要如此渴，与口燥舌干之渴不同。若兼腹满便闭谵语诸证，自当作陽邪传里治之。既里虚自利小便白，其为虚寒明甚。特曰下焦者，足见陰既盛于下，陽必格于上，岂可以烦渴而误攻其热哉！</p><p>汪琥曰：以全文观之大似热证，惟小便色白，知为真寒之证。此但欲寐与热邪不同，其寐必不昏浊，其呼吸必促而细。曰属少陰者，以别其非陽邪之渴，乃内无津液引水自救之渴，试以冷水饮之，必不多也。细察其小便，若色白者，此少陰虚寒之证悉具也，非热邪可知矣。</p><p>沈明宗曰：此少陰虚寒，似乎热证之辨也。世但知四肢厥逆为虚寒证，讵知小便色白，乃为的验乎？</p><p>吴人驹曰：陽明之欲吐则不得寐，在少陰则但欲寐，引此以为盛虚之别。</p><p>□</p><p>少陰病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之，若膈上有寒饮，干呕者，不可吐也，当温之，宜四逆汤。</p><p>【按】</p><p>温温，当是「??臁埂??煺撸?乃吐饮之状也。</p><p>【注】</p><p>此承上条欲吐不吐详别脉证，以明其治也。饮食入口即吐，且心中??煊?吐复不能吐，恶心不已，非少陰寒虚吐也，乃胸中寒实吐也。故始得之脉弦迟。弦者饮也，迟者寒也。而手足寒者，乃胸中陽气，为寒饮所阻，不能通于四肢也。寒实在胸，当因而越之，故不可下也。若膈上有寒饮，但干呕有声而无物出，此为少陰寒虚之饮，非胸中寒实之饮也，故不可吐，惟急温之，宜四逆汤或理中汤加丁香、吴茱萸亦可也。</p><p>【集注】</p><p>程知曰：此言少陰饮吐，为肾邪上逆，当温不当吐也。欲吐不吐，陰邪上逆之证也。</p><p>若始得病时，邪未深入，其手足但寒而不厥，脉但弦迟而不沉细，则为邪实胸中，寒尚在表，属于陽分，当吐而不当下。吐者有物，呕则无物，两者须辨。若膈上有寒饮，但见干呕而不能吐出，则是陰寒上逆，当温而不当吐也。曰急温者，明不温则见厥逆无脉诸变证也。</p><p>程应旄曰：寒在胸中，法不可下，而属实邪，但从吐法一吐，而陽气得通，吐法便是温法。若膈上有寒饮干呕者，虚寒从下而上，阻留其饮于胸中，究非胸中之病也，直从四逆汤，急温其下可矣。</p><p>□</p><p>少陰病，脉微细沉，但欲卧，汗出不烦，自欲吐，至五、六日，自利，复烦燥不得卧寐者，死。</p><p>【注】</p><p>此发明上条，互详脉证，失于急温致变之义也。脉微细沉但欲卧，少陰寒也。当无汗，今反汗出不烦，乃少陰亡陽也。且自欲吐，陰寒之邪上逆，正当急温，失此不治，因循至五、六日，加之自利，复烦燥不得卧寐者，此少陰肾中真陽扰乱，外越欲绝之死证。此时即温之，亦无及矣。</p><p>【集注】</p><p>方有执曰：脉微沉细，但欲卧，少陰本病也。汗出而不作烦热，无陽也。欲吐，经中之邪不退也。自利，藏病进也。更复烦躁不得卧寐者，陽欲绝而扰乱不宁也。</p><p>程应旄曰：今时论治者，不至于恶寒蜷卧，四肢逆冷等证叠见，则不敢温，不知证已到此，温之何及？况诸证有至死不一见者，则盍于本论中之要旨，一一申详之：少陰病，脉必沉而微细，论中首揭此，盖已示人以可温之脉矣。少陰病但欲卧，论中又已示人以可温之证矣。汗出在陽经不可温，在少陰宜急温，论中又切示人以亡陽之故矣。况复有不烦自欲吐，陰邪上逆之证乎？则真武、四逆，诚不啻三年之艾矣。乃不知预为绸缪，延缓至五、六日，前欲吐，今且利矣；前不烦，今烦且躁矣；前欲卧，今不得卧矣，陽虚扰乱，陰盛转加，焉有不死者乎？</p><p>□</p><p>少陰病，二、三日不已，至四、五日，腹痛，小便不利，四肢沉重疼痛，自下利者，此为有水气。其人或咳，或小便不利，或下利，或呕者，真武汤主之。</p><p>【注】</p><p>论中心下有水气，发热有汗，烦渴引饮，小便不利者，属太陽中风，五苓散证也。发热无汗，干呕不渴，小便不利者，属太陽伤寒，小青龙汤证也。今少陰病，二、三日不已，至四、五日腹痛下利，陰寒深矣，设小便利，是纯寒而无水，乃附子汤证也。</p><p>今小便不利，或咳或呕，此为陰寒兼有水气之证：故水寒之气，外攻于表，则四肢沉重疼痛；内盛于里，则腹痛自利也；水气停于上焦胸肺，则咳喘而不能卧；停于中焦胃府，则呕而或下利；停于下焦膀胱，则小便不利，而或少腹满。种种诸证，总不外乎陰寒之水，而不用五苓者，以非表热之饮也；不用小青龙者，以非表寒之饮也。故惟主以真武汤，温寒以制水也。</p><p>【集注】</p><p>喻昌曰：太陽篇中，厥逆筋惕肉□而亡陽，用真武矣。兹少陰之水湿上逆，仍用真武以镇摄之，可见太陽膀胱与少陰肾，一藏一府，同为寒水。府邪为陽邪，藉用麻桂为青龙；藏邪为陰邪，藉用附子为真武。</p><h2>真武汤方</h2><p>茯苓三两芍药三两生姜（切）三两白术二两附子（炮，去皮，破八片）一枚</p><p>右五味，以水八升，煮取三升，去滓，温服七合，日三服。</p><p>若咳者，加五味子半升，细辛、干姜各一两。若小便利者，去茯苓。若下利者，去芍药，加干姜二两。若呕者，去附子加生姜，足前成半斤。</p><p>【方解】</p><p>小青龙汤，治表不解，有水气，中外皆寒实之病也；真武汤，治表已解，有水气，中外皆寒虚之病也。真武者，北方司水之神也，以之名汤者，赖以镇水之义也。夫人一身制水者，脾也；主水者，肾也；肾为胃关，聚水而从其类者，倘肾中无陽，则脾之枢机虽运，而肾之关门不开，水虽欲行，孰为之主，故水无主制，泛溢妄行而有是证也。用附子之辛热，壮肾之元陽，而水有所主矣；白术之苦燥，创建中土，而水有所制矣。生姜之辛散，佐附子以补陽，温中有散水之意，茯苓之淡渗，佐白术以健土，制水之中有利水之道焉。而尤妙在芍药之酸敛，加于制水、主水药中，一以泻水，使子盗母虚，得免妄行之患；一以敛陽，使归根于陰，更无飞越之虞。孰谓寒陰之品，无益于陽乎？而昧者不知承制之理，论中误服青龙发汗亡陽，用此汤者，亦此义也。</p><p>然下利减芍药者，以其陽不外散也；加干姜者，以其温中胜寒也。水寒伤肺则咳，加细辛、干姜者，散水寒也。加五味子者，收肺气也。小便利者，去茯苓；去其虽寒而水不能停也。呕者，去附子倍生姜，以其病非下焦，水停于胃也。所以不须温肾以行水，只当温胃以散水。佐生姜者，功能止呕也。</p><p>【集解】</p><p>程知曰：白通、通脉、真武皆为少陰下利而设。白通四证，附子皆生用，惟真武一证熟用者，盖附子生用则温经散寒，炮熟则温中去饮。白通诸汤以通陽为重，真武汤以益陽为先，故用药有轻重之殊。干姜能佐生附以温经，生姜能资熟附以散饮也。</p><p>张璐曰：按真武汤方本治少陰病，水饮内结，所以首推术、附兼茯苓、生姜之运脾渗水为务，此人所易明也。至用芍药之微旨，非仲景不能，盖此证虽曰少陰本病，而实缘水饮内蓄，所以腹痛自利，四肢疼重，而小便反不利也。若极虚极寒，则小便必清白无禁矣，安有反不利之理哉！此证不但真陽不足，真陰亦必素亏，或陰中伏有陽邪所致，若不用芍药固护其陰，岂能胜附子之雄烈乎？</p><p>□</p><p>病人身大热，反欲得衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。</p><p>【注】</p><p>身体为表，藏府为里，此以内外分表里也。皮肤为表，骨髓为里；六府为表，五藏为里，此以身体之浅深，藏府之陰陽分表里也。病人，已病之人也：身大热，谓通身内外皆热，三陽证也。反欲得近衣者，乃是假热，虽在皮肤之浅，而真寒实在骨髓之深，陰极似陽证也。身大寒，谓通身内外皆寒，三陰证也。反不欲近衣者，乃是假寒，虽在皮肤之浅，而真热实在骨髓之深，陽极似陰证也。</p><p>【按】</p><p>此以人之苦欲，测其寒热真假，而定陰陽之证也。当与少陰、厥陰病论中表热里寒、里热表寒、脉滑而厥、恶寒不欲近衣、口燥咽干等条参看。</p><p>【集注】</p><p>成无己曰：皮肤言浅，骨髓言深；皮肤言外，骨髓言内，身热欲近衣，表热里寒也；身寒不欲近衣，表寒里热也。大抵表热里寒，脉必沉迟；里热表寒，脉必滑数，须当辨之。</p><p>郑重光曰：皮肤者，骨髓之外，浮浅之分也；骨髓者，皮肤之内，沉深之分也。欲得近衣，借外以御内，此真寒也；体有着而成忤，不在衣之厚薄，此假寒也。不察人之苦欲，何以测其真寒、真热而定标本乎？</p><p>□</p><p>少陰病，下利清谷，里寒外热，手足厥逆，脉微欲绝，身反不恶寒，其人面色赤，或腹痛，或干呕，或咽痛，或利止脉不出者，通脉四逆汤主之。</p><p>【注】</p><p>少陰肾也，肾象乎坎。一陽陷于二陰之中，二陰若盛，则一陽必衰，陰邪始得内侵，孤陽因之而外越也。下利清谷，手足厥冷，脉微欲绝，里陰盛极也。身反不恶寒，面色反赤，其外反热，格陽于外也。故虽有腹痛、干呕、咽痛等证，亦当仿白通汤之法，加葱于四逆汤中，以消其陰，而复其陽可也。</p><p>【集注】</p><p>程应旄曰：热因寒格，无论腹痛、干呕、咽痛，皆下利中格陽之证，即使利止，而脉仍前，欲绝不出，亦不得谓里寒已退，辄妄治其外热也。须循四逆汤例，消陰翳于下部，但加葱白，宣陽气于下焦，使陽气通而脉亦出，始为真愈。</p><p>林澜曰：格，拒格也。亦曰：隔陽，陰陽隔离也。又曰：戴陽，浮于上如戴也。夫真寒入里，陰气未有不盛者，然其剧，不过陽愈微陰愈盛耳！</p><h2>通脉四逆汤方</h2><p>甘草（炙）二两干姜三两强人可四两附子（生用，去皮，破八片）大者一枚</p><p>右三味，以水三升，煮取一升二合，去滓，分温再服，其脉即出者愈。</p><p>面色赤者，加葱九茎，腹中痛者，去葱加芍药二两。呕者，加生姜二两。咽痛者，去芍药加桔梗一两。利止脉不出者，去桔梗加人参二两。病皆与方相应者，乃服之。</p><p>【方解】</p><p>论中扶陽抑陰之剂，中寒陽微不能外达，主以四逆；中外俱寒，陽气虚甚，主以附子；陰盛于下，格陽于上，主以白通；陰盛于内，格陽于外，主以通脉。是则可知四逆运行陽气者也，附子温补陽气者也，白通宣通上下之陽者也，通脉通达内外之陽者也。今脉微欲绝；里寒外热，是肾中陰盛，格陽于外，故主之也。倍干姜，加甘草佐附子，易名通脉四逆汤者，以其能大壮元陽，主持中外，共招外热返之于内。盖此时生气已离，亡在俄顷，若以柔缓之甘草为君，何能疾呼外陽，故易以干姜，然必加甘草与干姜等份者，恐涣漫之余，姜、附之猛，不能安养元气，所谓有制之师也。若面赤者，加葱以通格上之陽。腹痛者，加芍药以和在里之陰。呕逆者，加生姜以止呕。咽痛者，加桔梗以利咽。利止脉不出气少者，俱倍人参。以生元气而复脉也。</p><p>□</p><p>少陰病，吐利，手足不逆冷，反发热者，不死，脉不至者，灸少陰七壮。</p><p>【注】</p><p>少陰吐利，法当逆冷，今不逆冷反发热者，是陽未衰，故曰不死。若脉不至，虽有外热，恐是假热，须防陽脱，宜急灸少陰，速通其陽，则脉可复也。</p><p>【集注】</p><p>程知曰：前条通脉四逆汤是里寒外热，手足逆冷，而脉不至者也。此条用灸法是里寒外热，手足不逆冷，而脉不至者也。少陰动脉，在足内踝。</p><p>喻昌曰：前条背恶寒之证，灸后用附子汤，陰寒内凝，非一灸所能胜也。此条手足反热，祗是陰内陽外，故但灸本经，引之内入，不必更用温药也。</p><p>汪琥曰：经云，肾之原出于太溪，灸少陰七壮，当灸太溪。二穴在内踝后跟骨动脉陷中。</p><p>□</p><p>少陰病，吐利，手足逆冷，烦躁欲死者，吴茱萸汤主之。</p><p>【注】</p><p>名曰少陰病，主厥陰药者，以少陰、厥陰多合病，证同情异，而治别也。少陰有吐利，厥陰亦有吐利；少陰有厥逆，厥陰亦有厥逆，少陰有烦躁，厥陰亦有烦躁，此合病而证同者也。少陰之厥有微甚，厥陰之厥有寒热；少陰之烦躁则多躁，厥陰之烦躁则多烦。盖少陰之病，多陰盛格陽，故主以四逆之姜、附，逐陰以回陽也；厥陰之病，多陰盛郁陽，故主以吴茱萸之辛烈，迅散以通陽也，此情异而治别者也。今吐而不吐蛔，手足厥冷，故以少陰病名之也。盖厥冷不过肘膝，多烦而躁欲死，故属厥陰病主治也。所以不用四逆汤，而用吴茱萸汤也。</p><p>【集注】</p><p>程知曰：吐利，陰邪在里，上干脾胃也；厥冷，陽不温于四肢也；烦而躁，则陰盛之极，至于陽气暴露扰乱不宁也，证至此，几濒危矣。非茱萸之辛温，无以降陰气之上逆；非人参姜枣之甘温，无以培中土而制肾邪也。躁烦与烦躁亦有别，躁者陰躁，烦者陽烦。躁烦者，言自躁而烦，是陰邪已外逼也；烦躁者，言自烦而躁，是陽气犹内争也。其轻重浅深之别；学者宜详审之。</p><p>程应旄曰：温法原为陰寒而设，故真寒类多假热，凡陰盛格陽，陰证似陽等，皆少陰蛊惑人耳目处，须从假处勘出真来，方不为之牵制。如吐利而见厥冷，是胃陽衰而肾陰并入也。谁不知为寒者，顾反见烦躁欲死之证以诳之，是皆陽被陰拒而置身无地，故有此像。吴茱萸汤挟木力以益火势，则土得温而水寒却矣。</p><h2>吴茱萸汤方</h2><p>吴茱萸一升人参三两生姜一两大枣十二枚</p><p>右四味，以水七升，煮取二升，温服七合，日三服。</p><p>【集解】</p><p>罗天益曰：仲景之法，于少陰则重固元陽，于厥陰则重固生气。厥陰肝木虽为两陰交尽，而一陽之真气，实起其中，此之生气一虚，则三陰浊气直逼中上，不惟本经诸证悉具，将陽明之健运失职，以致少陰之真陽浮露，而吐利厥逆，烦躁欲死，食谷欲呕，种种丛生矣。吴茱萸得东方震气，辛苦大热，能达木郁，直入厥陰，降其陰盛之浊气，用以为君；人参秉中和正气，甘温大补，能接天真，挽回性命，升其垂绝之生气，用以为臣；佐姜、枣和胃而行四末。斯则震神合德，木土不害，一陽之妙用成，而三陰之间无非生生之气矣。诸证有不退者乎？</p><p>方有执曰：吐则伤陽，利则损陰。厥冷者陰损而逆也，烦躁者陽伤而乱也。茱萸辛温，散寒暖胃而止呕；人参甘温，益陽固本而补中；大枣助胃益脾；生姜呕家圣药。故四物者，为温中降逆之所须也。</p><p>□</p><p>少陰病，吐利躁烦，四逆者，死。</p><p>【注】</p><p>此承上条互明其义，以别可治不可治也。此条吐利烦躁厥逆，皆与上条同，一用吴茱萸汤治之，一曰死不治者，何也？盖以少陰烦躁，多躁少烦，躁者陰也；厥陰烦躁，多烦少躁，烦者陽也。厥陰手足厥冷，不过肘膝，微陽未绝，故可治也；少陰四肢逆冷，不能回温，独陰不化，故曰死也。</p><p>【集注】</p><p>程应旄曰：由吐利而躁烦，陰陽离脱而扰乱可知。加之四逆，其陽绝矣，不死何待？</p><p>使早知温中，宁有此乎？</p><p>张璐曰：此条与上条不殊，何彼可治，而此不可治耶？必是已用温中不愈，转加躁烦，故主死耳。</p><p>□</p><p>少陰病，恶寒身蜷而利，手足厥冷者，不治。</p><p>【注】</p><p>此互详上条手足逆冷不治之义也。恶寒身蜷而卧，虽系少陰证，而不至于死。若下利不止，手足逆冷不回，是有陰无陽，即不吐利躁烦，亦不可治也。</p><p>【集注】</p><p>喻昌曰：陰盛无陽，即用四逆等法，回陽气于无何有之乡，其不能回者多矣，故曰不治。</p><p>□</p><p>少陰病，四逆，恶寒而身蜷，脉不至，不烦而躁者，死。</p><p>【注】</p><p>此总承上三条，以明不治之死证也。四逆，谓四肢逆冷，过肘膝而不回也。表陽虚，故恶寒也。陰主屈，故蜷卧不伸也。脉不至，则生气已绝，若有烦无躁，是尚有可回之陽，今不烦而躁，则是有陰无陽，故曰死也。</p><p>【集注】</p><p>程应旄曰：诸陰邪具见，而脉又不至，陽先绝矣。不烦而躁，孤陰无附，将自尽也。</p><p>经曰：陰气者，静则神藏，躁则消亡。盖躁则陰藏之神外亡也，亡则死矣。使早知复脉以通陽，宁有此乎？</p><p>□</p><p>少陰病，下利，脉微涩，呕而汗出，必数更衣，反少者，当温其上，灸之。</p><p>【注】</p><p>脉微，陽虚也。涩，血少也。必数更衣者，下利勤也。反少者，欲下而反少也。即今之陽虚血少，里急后重，下利病也。呕而汗出者，陰盛于内，上逆而作呕也。陽虚失护，故汗出也，当温其上，宜灸之。</p><p>【集注】</p><p>程应旄曰：少陰病下利，陽微可知，乃其脉微而且涩，则不但陽微而陰且竭矣。陽微故陰邪逆上而呕，陰竭故汗出而勤，努责一法之中，既欲助陽兼欲护陰，则四逆、附子辈，俱难用矣。惟灸顶上百会穴以温之，既可代姜、附辈之助陽而行上，更可避姜、附辈之辛窜而燥下，故下利可止，究于陰血无伤。可见病在少陰，不可以难用温者，遂弃夫温也。</p><p>汪琥曰：按此条论仲景不言当灸何穴。脉经云：灸厥陰俞。常器之曰：灸太冲。皆误。郭壅曰：灸太溪虽系少陰经穴，亦误。仲景曰：宜温其上。方有执曰：上，谓顶，百会穴是也。『图经』云：一名三陽五会，在前顶后一寸五分，顶中央，原治小儿脱肛久不差，可灸七壮。此条亦灸之者，升举其陽以调夫陰也。</p><p>□</p><p>少陰病，下利止而头眩，时时自冒者，死。</p><p>【注】</p><p>少陰病利止，若胃和能食，神清气爽，是为欲愈也。今利止头眩，时时昏冒不省，是气脱神去，故下利虽止，仍主死也。</p><p>【集注】</p><p>方有执曰：头眩，俗谓昏晕也。诸陽在头，下利止而头眩者，陽无根据附，浮越于外，神气散乱，故时时自冒也，死可知矣。</p><p>张锡驹曰：此条死证，全在头眩、自冒上看出，若利止而头不眩不冒，此中已和矣，安能死乎？</p><p>张璐曰：人身陰陽相为根据附着也。陰亡于下，则诸陽之上聚于头者，纷然而动，所以头眩时时自冒，陽脱于上而主死也。可见陽回利止则生，陰尽利止则死矣。</p><p>汪琥曰：下利止，则病当愈，今者反为死候，非陽回而利止，乃陽脱而利尽也。</p><p>□</p><p>少陰病，六、七日，息高者，死。</p><p>【注】</p><p>少陰病但欲寐，息平气和顺也。今息高气促，逆也。凡病卧而息高气促者，多死。</p><p>【集注】</p><p>喻昌曰：「六、七日」字，辨证最细。盖经传少陰而息高，与二、三日太陽作喘之表证迥殊也。</p><p>程知曰：肾为生气之源，息高则气散走于胸中，不能复归于气海，故主死也。</p><p>程应旄曰：夫肺主气，而肾为生气之源，盖呼吸之门也，关系人之死生者最巨。息高者生气已绝于下，而不复纳，故游息仅呼于上，而无所吸也。死难成于六、七日之后，而机自兆于六、七日之前。既值少陰受病，何不豫为固护，预为堤防，致令真陽涣散而无可复返乎？凡条中首既谆谆禁汗，继即急急重温，无非见及此耳！</p><p>魏荔彤曰：七日之久，息高气逆者，与时时自冒，同一上脱也。一眩冒而陽升不返，一息高而气根已铲，同一理而分见其证者也，故仲景俱以死期之。</p><p>□</p><p>少陰病，脉细沉数，病为在里，不可发汗。</p><p>【注】</p><p>少陰病但欲寐，若脉细沉微，是邪从寒化也。今脉细沉数，乃邪从热化也，即有发热，亦是将转属陽明，非若前所言少陰病，始得之，反发热脉沉不数，宜麻黄附子细辛汤发汗者可比也。故曰：病为在里，不可发汗。</p><p>【集注】</p><p>程知曰：言热邪在里，有发汗之禁也。少陰之脉微细，其常也。乃沉而加之以数，正为热邪在里之征。发汗则动经而增燥热，有夺血之变矣。</p><p>郑重光曰：脉细沉而数，里有伏陽矣，故曰病为在里。乃热邪传里之证，断不可发汗，发汗则动经气，而有亡血之变。少陰发热脉沉，是病为在表，以无里证，故可发汗。若脉浮而迟，表热里寒，下利清谷，是迟为无陽，病为在里，又不得以浮为在表而发汗也。要知陰中有陽沉亦可汗，陽中有陰浮亦当温。此条脉细沉数，数则为热，沉为在里，此陽邪入里，故以发汗而示戒也。</p><p>□</p><p>少陰病，但厥无汗，而强发之，必动其血，未知从何道出，或从口鼻，或从目出者，是名下厥上竭，为难治。</p><p>【注】</p><p>此条申明强发少陰热邪之汗，则有动血之变也。少陰病脉细沉数，加之以厥，亦为热厥。陰本无汗，即使无汗，亦不宜发汗。若发其汗，是为强发少陰热邪之汗也。不当发而强发之，益助少陰之热，炎炎沸腾，必动其本经之血，或从口鼻，或从目出，是名下厥上竭。下厥者，少陰热厥于下也；上竭者，少陰血竭于上也，故为难治。</p><p>【集注】</p><p>张璐曰：强责少陰汗，而动其血，势必逆行而上出陽窍，以发汗皆陽药故也。</p><p>程应旄曰：五液皆主于肾，强发少陰之汗，周身之气皆逆，血随奔气之促逼而见，故不知从何道而出也。</p><p>沈明宗曰：少陰病但厥无汗，其病在里，当以四逆散，和陰散邪，其病自退，而厥自愈矣。岂可强发其汗耶！</p><p>魏荔彤曰：厥而有汗，乃内寒迫陽外亡之像，故为寒化。陰邪无汗而厥，则热邪伏于里而不外越，邪热内耗也，斯可议为热化陽邪无疑矣。</p><p>□</p><p>少陰病，咳而下利，谵语者，被火气劫故也，小便必难，以强责少陰汗也。</p><p>【注】</p><p>少陰属肾，主水者也。少陰受邪，不能主水，上攻则咳，下攻则利。邪从寒化，真武汤证也；邪从热化，猪苓汤证也。今被火气劫汗，则从热化而转属于胃，故发谵语；津液内竭，故小便难，是皆由强发少陰之汗故也。欲救其陰，白虎、猪苓二汤，择而用之可耳！</p><p>【集注】</p><p>方有执曰：强责，谓过求也。小便与汗，皆血液也。少陰少血，劫汗夺血，则小便为之涸竭，故难也。</p><p>□</p><p>少陰病，下利六、七日，咳而呕渴，心烦不得眠者，猪苓汤主之。</p><p>【注】</p><p>凡少陰下利清谷，咳呕不渴，属寒饮也。今少陰病六、七日，下利粘秽，咳而呕，渴烦不得眠，是少陰热饮为病也。饮热相抟，上攻则咳，中攻则呕，下攻则利；热耗津液，故渴；热扰于心，故烦不得眠。宜猪苓汤利水滋燥，饮热之证，皆可愈矣。</p><p>【集注】</p><p>赵嗣真曰：少陰咳而下利，呕渴心烦不眠，及厥陰下利欲饮水者，是皆传邪之热，脉必沉细数，故以黄连滑石等清利之。其少陰自利而渴，欲吐不吐，心中烦但欲寐，小便色白者，是本经陰邪之寒也，脉必沉微，故以附子、干姜温之。</p><p>汪琥曰：下利咳而呕渴，心烦不得眠，焉知非少陽、陽明之病？然少陽、陽明若见此证，为里实，脉必弦大而长，此病脉必微细，故知其为少陰之病无疑也。</p><p>林澜曰：下利则邪并于下矣，其呕而且咳何也？盖至六、七日渴而心烦不眠，则传邪之上客者又盛，渴则必恣饮，多饮必停水，是邪热既不能解，而水蓄之证复作也。热邪传陷之下利，非陰寒吐利并作之可比。呕而渴者，盖先呕后渴，为邪欲解，先渴后呕，多为水停，况又有水寒射肺为咳之可兼察乎？以是知必有挟饮于内耳。</p><p>沈明宗曰：黄连阿胶汤之心烦不得眠，较此条颇同而治异，何也？盖此条乃少陰风热，转入陽明而致下利，故以猪苓汤驱导水邪，还从膀胱而去，急救胃中津液为主；彼条之心烦不得眠而无下利，乃肾水枯少，故用黄连阿胶汤滋陰清火，急救肾陰为主也。</p><p>魏荔彤曰：咳而咽不痛，渴而口不渴，则知邪虽为传经而入之热，惟其有水饮相混，故热势不能甚肆。其猛烈虽上冲为咳呕，而不致咽痛，隔阻正律为口渴，而不致干燥，兼以心烦不得眠，于少陰但欲寐，陰证中见陽证，岂非传经之热兼水湿者乎？其所以不发黄者，以少陰病原有下利，湿不能留，热不能蓄故也。由此观之，热邪兼水饮昭然矣。</p><p>□</p><p>少陰病，四逆，其人或咳，或悸，或小便不利，或腹中痛，或泄利下重者，四逆散主之。</p><p>【注】</p><p>凡少陰四逆，虽属陰盛不能外温，然亦有陽为陰郁，不得宣达而令四肢逆冷者，故有或咳、或悸、或小便不利，或腹中痛、泄利下重诸证也。今但四逆而无诸寒热证，是既无可温之寒，又无可下之热，惟宜疏畅其陽，故用四逆散主之。</p><p>【集注】</p><p>李中梓曰：按少陰用药，有陰陽之分，如陰寒而四逆者，非姜附不能疗此证，虽云四逆必不甚冷，或指头微温，或脉不沉微，乃陰中涵陽之证。惟气不宣通是以逆冷，故以柴胡凉表，芍药清中，此本肝胆之剂，而少陰用之者，为水木同源也。以枳实利七冲之门，以甘草和三焦之气，气机宣通，而四逆可痊矣。</p><p>程知曰：盖伤寒以陽为主，四逆有陰进之象，下之则陽益亏陷而不出。故经谓诸热邪传经至于手足逆冷最难辨认，谓为寒深于里，则无脉微欲绝之象；谓为热深于里，则无烦渴之证。盖只是热邪入结于里，而陽气不得顺行于四肢也。此证当用和解，不当用寒下，故经中用剂之轻少者，无如此方，则其轻缓解散之义可见矣。</p><p>程应旄曰：初得之四逆，固非热证，亦非深寒，咳悸而或小便不利，既似乎水蓄，腹痛泄利，又似乎寒凝，其中更兼下重一证，得??气滞在趺陽，而经络失宣通也耶！</p><p>汪琥曰：四逆散，乃陽邪传变而入陰经，是解传经之邪，非治陰寒也。凡陽热之极，六脉细弱，语言轻微，神色懒静，手足清温，有似陰证，而大便结小便数，齿燥舌苔，其热已伏于内，必发热也。若用热药，则内热愈炽；用凉药，则热被寒束而不得散</p><p>。法惟宜和表解肌，疏通气血，而里热自除，此仲景四逆散所由设也。</p><h2>四逆散方</h2><p>甘草（炙）枳实（破，水渍，炙干）柴胡芍药</p><p>右四味，各十分，捣筛，白饮和服方寸匕，日三服。</p><p>咳者，加五味子、干姜各五分，并主下利。悸者，加桂枝五分。小便不利者，加茯苓五分。腹中痛者，加附子一枚，炮令折。</p><p>泻利下重者，先以水五升，煮薤白三升，煮取三升，去滓，以散三方寸匕，纳汤中，煮取一升半，分温再服。</p><p>【方解】</p><p>方名四逆散，与四逆汤均治手足逆冷，但四逆汤治陰邪寒厥，此则治陽邪热厥。热厥者，三陽传厥陰合病也。太陽厥陰，麻黄升麻汤、甘草干姜汤证也；陽明厥陰，白虎汤、大承气汤证也。此则少陽厥陰，故君柴胡以疏肝之陽，臣芍药以泻肝之陰，佐甘草以缓肝之气，使枳实以破肝之逆，三物得柴胡，能外走少陽之陽，内走厥陰之陰，则肝胆疏泄之性遂，而厥可通也。或咳或下利者，邪饮上下为病，加五味子、干姜，温中以散饮也。或悸者，饮停侮心，加桂枝通陽以益心也。或小便不利者，饮蓄膀胱，加茯苓利水以导饮也。或腹中痛者，寒凝于里，加附子温中以定痛也。或泻利下重者，寒热郁结，加薤白开结以疏寒热也。</p><p>【集解】</p><p>方有执曰：人之四肢，温和为顺，故以不温和为逆，但不温和而未至于厥冷，则热犹未深入也，故用柴胡以解之，枳实以泻之，芍药以收之，甘草以和之也。</p><p>□</p><p>少陰病，下利，若利自止，恶寒而蜷卧，手足温者，可治。</p><p>【注】</p><p>少陰病，恶寒厥冷下利不止者，陰寒盛也。今下利能自止，手足能自温，虽见恶寒蜷卧，乃陰退陽回之兆，故曰可治。</p><p>【集注】</p><p>程应旄曰：少陰病，下利而利自止，则陰寒亦得下?，而又不致于脱，虽有恶寒蜷卧不善之证，但使手足温者，陽气有挽回之机，故可温而救之也。</p><p>沈明宗曰：手足温者，乃真陽未离，急用白通四逆之类，温经散寒，则邪退而真陽复矣，故曰可治。</p><p>□</p><p>少陰病，恶寒而蜷，时自烦，欲去衣被者，可治。</p><p>【注】</p><p>少陰病，恶寒而蜷，陰寒证也。若时自烦欲去衣被者，此陽回陰退之征，故曰可治。</p><p>□</p><p>少陰病，得之二、三日以上，心中烦，不得卧，黄连阿胶汤主之。</p><p>【注】</p><p>此承上条以出其治也。少陰病，得之二、三日以上，谓或四、五日也。言以二、三日少陰之但欲寐，至四、五日反变为心中烦不得卧，且无下利清谷咳而呕之证，知非寒也，是以不用白通汤；非饮也，亦不用猪苓汤；乃热也，故主以黄连阿胶汤，使少陰不受燔灼，自可愈也。</p><p>【集注】</p><p>程知曰：二、三日邪在少陰，四、五日已转属陽明，故无呕利厥逆诸证。而心烦不得卧者，是陽明之热，内扰少陰，故不欲寐也，当以解热滋陰为主治也。</p><h2>黄连阿胶汤方</h2><p>黄连四两黄芩二两芍药二两鸡子黄二枚阿胶三两</p><p>右五味，以水六升，先煮三物，取二升，去滓，内胶烊尽，小冷，纳鸡子黄，搅令相得，温服七合，日三服。</p><p>【集解】</p><p>柯琴曰：此少陰之泻心汤也，凡泻心必藉连、芩，而导引有陰陽之别。病在三陽，胃中不和，而心下痞□者，虚则加参、甘补之，实则加大黄下之。病在少陰，而心中烦不得卧者，既不得用参甘以助陽，亦不得用大黄以伤胃也。故用芩、连以直折心火，用阿胶以补肾陰；鸡子黄佐芩、连，于泻心中补心血；芍药佐阿胶，于补陰中敛陰气。斯则心肾交合，水升火降，是以扶陰泻陽之方，而变为滋陰和陽之剂也。是则少陰之火，各归其部，心中之烦不得眠可除矣。经曰：陰平陽秘，精神乃治。斯方之谓欤！</p><p>□</p><p>少陰病，下利咽痛，胸满心烦，猪肤汤主之。</p><p>【注】</p><p>身温腹满下利，太陰证也；身寒欲寐下利，少陰证也。身热不眠咽痛，热邪也；身寒欲寐咽痛，寒邪也。今身寒欲寐，下利咽痛，与胸满心烦之证并见，是少陰热邪也。</p><p>少陰之脉，循喉咙，其支者，从肺出络心注胸中，是以少陰之热邪上逆，则所过之处无不病也。以猪肤汤主之，解少陰上焦之热，兼止下焦之利也。</p><p>【集注】</p><p>喻昌曰：下利咽痛，胸满心烦，此少陰热邪充斥上下中间，无所不到，寒下之药，不可用矣，故立猪肤汤一法也。盖陽微者，用附子温经；陰竭者，用猪肤润燥，温经润燥中，同具散邪之义也。</p><h2>猪肤汤方</h2><p>猪肤一斤</p><p>右一味，以水一斗，煮取五升，去滓，加白蜜一升，白粉五合，熬香，和令相得，温分六服。</p><p>【方解】</p><p>猪肤者，乃革外之肤皮也。其体轻，其味咸，轻则能散，咸则入肾，故治少陰咽痛，是于解热中寓散之意也。</p><p>【集解】</p><p>成无己曰：猪，水畜也。其气先入肾，解少陰之客热。加蜜以润燥除烦，白粉以益气断利也。</p><p>□</p><p>少陰病二、三日，咽痛者，可与甘草汤，不差，与桔梗汤。</p><p>【注】</p><p>少陰病二、三日，咽痛无他证者，乃少陰经客热之微邪，可与甘草汤缓泻其少陰之热也。若不愈者，与桔梗汤，即甘草汤加桔梗以开郁热，不用苦寒者，恐其热郁于陰经也。</p><p>【集注】</p><p>喻昌曰：用甘草者，和缓其势；用桔梗者，开提其邪也。此在二、三日，他证未具，故可用之。若五、六日，则少陰之下利、呕逆诸证皆起，此法又未可用矣。</p><h2>甘草汤方</h2><p>甘草二两</p><p>右一味，以水三升，煮取一升半，去滓，温服七合，日二服。</p><h2>桔梗汤方</h2><p>桔梗一两甘草二两</p><p>右二味，以水三升，煮取一升，去滓，温分再服。</p><p>□</p><p>少陰病，咽中痛，半夏散及汤主之。</p><p>【注】</p><p>少陰病，咽痛者，谓或左、或右，一处痛也。咽中痛者，谓咽中皆痛也，较之咽痛而有甚焉。甚则涎缠于咽中，故主以半夏散，散风邪以逐涎也。</p><p>【集注】</p><p>方有执曰：此以风邪热甚，痰上壅而痹痛者言也。故主之以桂枝怯风也，佐之以半夏消痰也，和之以甘草除热也，三物者，是又为咽痛之一治法也。</p><h2>半夏散及汤方</h2><p>半夏（洗）桂枝甘草（炙）各等分</p><p>右三味，各别捣筛已，合治之，白饮和服方寸匕，日三服。若不能散服者，以水一升，煎七沸，内散两方寸匕，更煮三沸，下火令小冷，少少咽之。半夏有毒，似不当散</p><p>服。</p><p>□</p><p>少陰病，咽中伤，生疮，不能语言，声不出者，苦酒汤主之。</p><p>【注】</p><p>少陰病，咽痛不愈，若剧者，咽中为痛所伤，渐乃生疮，不能言语，声音不出，所必然也。以苦酒汤主之，用半夏涤涎，蛋清敛疮，苦酒消肿。则咽清而声出也。</p><p>【集注】</p><p>程知曰：咽痛忌汗、忌寒下、故甘草、桔梗、苦酒三方，皆用和解之法。惟半夏散及汤，在前条为辛散温解之法也。</p><h2>苦酒汤方</h2><p>半夏（洗，破如枣核大）十四枚鸡子（去黄，内上苦酒，着鸡子谷中）一枚</p><p>右二味，内半夏，着苦酒中，以鸡子壳置刀环中，安火上，令三沸，去滓，少少含咽之，不差，更作三剂。</p><p>【集解】</p><p>李杲曰：大抵少陰多咽伤、咽痛之证，古方用醋煮鸡子，主咽喉失音，取其酸收，固所宜也。半夏辛燥，何为用之？盖少陰多寒证，取其辛能发散，一发一敛，遂有理咽之功也。</p><p>程知曰：按卵白象天，卵黄象地。前黄连阿胶汤用鸡子黄，义取入肾滋陰；此苦酒汤</p><p>用鸡子白，义取入肺润痰也。</p><p>□</p><p>少陰病八、九日，一身手足尽热者，以热在膀胱，必便血也。</p><p>【注】</p><p>邪传少陰，不从陰化而见寒证，亦不从陽化而见热证，是其人肾气素充，所以藏虽受邪，留连八、九日，仍复传府外散也。太陽主表，故一身手足尽热，若热还卫分，非汗不解；热还荣分，非衄不解。热甚于上，则头痛、目瞑、衄血；热甚于下，则腹痛，尿难、便血，理必然也。凡热少血多，瘀成血蓄；热多血少，热迫其血，血不得蓄。今为少陰邪热。复转膀胱而伤荣分，迫走下窍，故便血也。</p><p>【集注】</p><p>程知曰：前少陰病，手足不逆冷，反发热者不死，陽未全亏也。此八九日，一身及手足尽热，陰盛于里也。</p><p>张璐曰：少陰病难于得热，热则陰尽陽复；故少陰篇中谓手足不逆冷，反发热者不死。然病至八九日，陰邪内解之时，反一身手足尽热，少陰必无此证，当是藏邪转府，肾移热于膀胱，以膀胱主表，故一身及手足尽热也；膀胱之血为少陰之热所逼，其趋必出陰窍，以陰主降故也。</p><p>□</p><p>少陰病二三日，至四五日腹痛小便不利，下利不止便脓血者，桃花汤主之。</p><p>【注】</p><p>少陰病，二三日无陰邪之证，至四五日始腹痛小便不利，乃少陰陽邪攻里也。若腹痛口燥咽干而从燥化，则为可下之证矣；今腹痛小便不利是热瘀于里，水无出路，势必下迫大肠而作利也。倘利久热伤其荣，荣为火化，血腐为脓，则为可清之证也；今下利昼夜不止，而便脓血，则其热已随利减，而下焦滑脱可知矣，故以桃花汤主之，益中以固脱也。</p><p>【集注】</p><p>成无己曰：要略云，陽证内热，则溢出鲜血；陰证内寒，则下紫黑如豚肝也。</p><p>喻昌曰：治下必先固中，中气不下坠，则滑脱无源，而自止。注家见用干姜，谓是寒邪伤胃，不知热邪挟少陰之气填塞胃中，故少佐干姜之辛以散之也。</p><p>程知曰：此下利脓血之治法也。腹痛小便不利，少陰热邪也；而下利不止，便脓血，则证为伤血，且有中气下脱之虞矣，故用桃花汤固肠止利也。</p><p>魏荔彤曰：此证乃热在下焦，而熏蒸中焦，使气化因热郁而不行，大便因热盛而自利也。久而下利不止，将肠胃秽浊之物，如脓带血，尽随大便而下；热一日不消，利一日不止也。</p><p>沈明宗曰：此邪挟内湿凝滞血分，则便脓血也。</p><h2>桃花汤方</h2><p>赤石脂（一半全用，一半筛末）一斤干姜一两糯米一升</p><p>右三味，以水七升，煮米令熟，去滓，温服七合，内赤石脂末方寸匕，日三服，若一服愈，余勿服。</p><p>【方解】</p><p>少陰寒邪，多利清谷；少陰热邪，多便脓血；日久不止，关门不固，下焦滑脱矣。此方君以体膏性涩之石脂，养肠以固脱；佐以味甘多液之糯米，益气以滋中，则虽下利日久，中虚液枯，未有不愈者也。其妙尤在用干姜少许，其意不在温而在散火郁，借此以开脓血无由而化也。若一服愈，余勿服，以其粘涩之性甚也。</p><p>□</p><p>少陰病下利，便脓血者，桃花汤主之。</p><p>【注】</p><p>少陰病诸下利，用温者，以其证属虚寒也。此少陰下利便脓血者，是热伤荣也，而不径用苦寒者，盖以日久热随血去，肾受其邪，关门不固也，故以桃花汤主之。</p><p>□</p><p>少陰病下利，便脓血者，可刺。</p><p>【注】</p><p>少陰病下利，便脓血用桃花汤不止者，热瘀于陰分也，则可刺本经之穴，以泄其热，热去则脓血自止矣。</p><p>【集注】</p><p>张璐曰：先下利日久，而后便脓血，则用桃花汤。若不先下利，而下利，便脓血，则可刺经穴。若刺经穴不愈，则当从事白头翁汤；设更咽干心烦不得眠，则又须黄连阿胶汤为合法也。</p><p>林澜曰：刺者泻其经气而宣通之也。下利便脓血，既主桃花汤矣，此复云可刺者，如痞证利不止，复利其小便，与五苓散，以救石脂禹余粮之穷；故此一刺，亦以辅桃花汤之所不逮也。</p><p>□</p><p>少陰病得之二三日，口燥咽干者，急下之，宜大承气汤。</p><p>【注】</p><p>邪至少陰二三日，即口燥咽干者，必其人胃火素盛，肾水素亏，当以大承气汤，急泻胃火以救肾水。若复迁延时日，肾水告竭，其陰必亡，虽下无及矣。</p><p>【集注】</p><p>成无己曰：与大承气汤急下之，以全肾何也？经云：三陰经受病已入于府者，可下而已。则是上条少陰病乃入府证也，少陰邪热已转属府胃，府实热消灼肾水，故口燥咽干，用大承气以泻府，而实热自除。且少陰之藏本肾属水，胃府属土，泻土所以救水也。</p><p>方有执曰：口燥咽干者，少陰之脉循喉咙挟舌本，邪热客于其经，而肾水为之枯竭也。然水干则土燥，土燥则水愈干，所以急于下也。</p><p>张璐曰：按少陰急下三证，一属传经热邪亢极，一属热邪转入胃府，一属温热发自少陰，皆刻不容缓之证。故当急救欲绝之肾水，与陽明急下三法，同源异派。</p><p>汪琥曰：少陰病得之二三日者，非才得病二三日，即口燥咽干；谓少陰口燥咽干之病，已得之二三日也。</p><p>□</p><p>少陰病，自利清水，色纯青，心下必痛，口干燥者，急下之，宜大承气汤。</p><p>【注】</p><p>少陰病自利清水，谓下利无糟粕也。色纯青，谓所下者皆污水也。下无糟粕，纯是污水，此属少陰实热；所以心下必痛，口燥咽干，其为少陰急下之证无疑矣，故当急下之，宜大承气汤。</p><p>【集注】</p><p>程知曰：陽邪热结，口必干燥；设系陰邪，口中和而不燥矣。故宜急下之以救陰也。</p><p>沈明宗曰：邪传陽明，必俟大便坚□而攻下者，乃未伤胃中津液之谓。此利清水，因少陰邪热炽盛，乘逼胃中津液，顷刻势已濒危，不得不以通；因通用急夺，而救胃肾将绝之陰也。</p><p>□</p><p>少陰病六七日，腹胀不大便者，急下之，宜大承气汤。</p><p>【注】</p><p>少陰病六七日，腹胀不大便者，盖因其人陽气素盛，胃有宿食故也。所以传邪已入少陰，复转属陽明，而成胃实，故宜大承气汤急下之也。</p><p>【集注】</p><p>张璐曰：少陰之证自利者最多，虚寒则下利清谷，虚热则下利脓血，故多用温补传经。陽邪内结，则自利纯青水；温热病，则自利烦渴；并宜下夺清热。此以六七日不大便而腹胀，可见邪热转归陽明，而为胃实之证，所以宜急下也。</p><p>□</p><p>少陰中风脉，陽微陰浮者，为欲愈。</p><p>【注】</p><p>少陰中风脉，若见陽浮陰弱，乃风邪传入少陰，则是其势方盛，未易言愈。今陽脉反微，陰脉反浮，陽微则外邪散而表气和，陰浮则里气胜而邪外出，故为欲愈也。</p><p>□</p><p>少陰病欲解时，从子至寅上。</p><p>【注】</p><p>子丑寅陽生渐长之候也，病在少陰而解于陽生之际，所谓陽进则陰退，陰得陽而邪自解也。少陰所重在真陽，从可见矣。</p> </div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/yizongjinjian/232252.html' class='pagedaohang'>【上一篇】<i>:辨厥阴病脉证并治全篇</i></a></span><span class="tomenu"><a href="https://aaoe.github.io/gudaiyishu/yizongjinjian/" title="医宗金鉴" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/yizongjinjian/232250.html' class='pagedaohang'>【下一篇】<i>：辨太阴病脉证并治全篇</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://aaoe.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://aaoe.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://aaoe.github.io/gudaiyishu/bencaogangmu/" target="_blank">本草纲目<i>></i></a>  <a href="https://aaoe.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://aaoe.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://aaoe.github.io/gudaiyishu/huangdinajing/" target="_blank">黄帝内经<i>></i></a>  <a href="https://aaoe.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://aaoe.github.io/gudaiyishu/shanghanlun/" target="_blank">伤寒论<i>></i></a>  <a href="https://aaoe.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>