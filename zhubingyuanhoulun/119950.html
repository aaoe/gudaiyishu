<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>诸病源候论_卷之二十四-注病诸候（凡三十四论）</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/gudaiyishu/zhubingyuanhoulun/">诸病源候论</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'></a> > <a href='https://aaoe.github.io/classic/'>诸子百家</a> > <a href='https://aaoe.github.io/gudaiyishu/'>古代医书</a> > <a href='https://aaoe.github.io/gudaiyishu/zhubingyuanhoulun/'>诸病源候论</a> > </div>
<div class="kind">
  <h1 class="h11">卷之二十四-注病诸候（凡三十四论）</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/zhubingyuanhoulun/119951.html' class='pagedaohang'>【上一篇】<i>:卷之二十五-蛊毒病诸候（上凡九论）</i></a></span><span class="tomenu"><a href="https://aaoe.github.io/gudaiyishu/zhubingyuanhoulun/" title="诸病源候论" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/zhubingyuanhoulun/119949.html' class='pagedaohang'>【下一篇】<i>：卷之二十三-尸病诸候（凡十二论）</i></a></span>
</ul>
<div class="articleContent" id="articleContent"> <p>一、诸注候</p><p>凡注之言住也，谓邪气居住人身内，故名为注。此由陰陽失守，经络空虚，风寒暑湿、饮食劳倦之所致也。其伤寒不时发汗，或发汗不得真汗，三陽传于诸陰，入于五脏，不时除瘥，留滞宿食；或冷热不调，邪气流注；或乍感生死之气；或卒犯鬼物之精，皆能成此病。</p><p>其变状多端，乃至三十六种，九十九种，而方不皆显其名也。</p><p>又有九种注：一曰风注。皮肉掣振，或游易不定，一年之后，头发堕落，颈项掣痛，骨立解鸣，两目疼，鼻中酸切，牙齿虫蚀。又云：其病患欲得解头却巾，头痛，此名温风。病人体热头痛，骨节厥强，此名汗风。或游肿在腹，或在手脚，此名柔风。或啖食眠卧汗出，此名水风。或脑转肉裂，目中系痛，不欲闻人语声，此名大风。或不觉绝倒，口有白沫，此名绝风。或被发狂走，打破人物，此名颠风。或叫呼骂詈，独语谈笑，此名狂风。或口噤面戾，四肢不随，此名寄风。或体上生疮，眉毛堕落，此名纠风。或顽痹如蚝螫，或疮或痒或痛，此名蚝风。或举身战动，或鼻塞，此名罩风。又云：人死三年之外，魂神因作风尘，着人成病，则名风注。</p><p>二曰寒注。心腹懊痛呕沫，二年之后，大便便血，吐逆青沫，心懊痛硬，腹满，腰脊疼强痛。</p><p>三曰气注。走入神机，妄言，百日之后，体皮肿起，乍来乍去，一年之后，体满失颜色，三年之后，变吐作虫，难治。</p><p>四曰生注。心胁痛，转移无常，三日之后，体中痛，移易牵掣，冲绞心胁，一年之后，颜目赤，精泽青黑，二年之后，咳逆下痢，变作虫，难治。</p><p>五曰凉注。心下乍热乍寒，一年之后，四肢重，喜卧噫酢，体常浮肿，往来不时，皮肉黑，羸瘦，生 ，目黄，爪甲及口唇青。</p><p>六曰酒注。体气动，热气从胸中上下，无处不痛，一年之后，四肢重，喜卧，喜哕噫酸，体面浮肿，往来不时。</p><p>七曰食注。心下硬痛懊 彻背，一年之后，令人羸瘦虚肿，先从脚起，体肉变黑，脐内时绞痛。</p><p>八曰水注。手脚起肿，百日之后，体肉变黄，发落，目失明，一年之后难治。三年身体肿，水转盛，体生虫，死不可治。</p><p>九曰尸注。体痛牵掣非常，七日之后，体肉变白驳，咽喉内吞如有物，两胁里硬，时痛。</p><p>凡欲知是注非注，取纸覆痛处，烧头发令焦，以簇纸上，若是注，发粘着纸，此注气引之也。若非注，发即不着纸。</p><p>诊其注病，脉浮大可治，细而数难治。</p><p>《养生方》云：诸湿食不见影，食之成卒注。</p><p>二、风注候</p><p>注之言住也，言其连滞停住也。风注之状，皮肤游易往来，痛无常处是也。由体虚受风邪，邪气客于荣卫，随气行游，故谓风注。其汤烫针石，别有正方，补养宣导，今附于后。</p><p>《养生方·导引法》云：两手交拓两膊头面，两肘头仰上极势，身平头仰，同时取势，肘头上下三七摇之。去膊肘风注，咽项急，血脉不通。</p><p>三、鬼注候</p><p>注之言住也，言其连滞停住也。人有先无他病，忽被鬼排击，当时或心腹刺痛，或闷绝倒地，如中恶之类，其得瘥之后，余气不歇，停住积久，有时发动，连滞停住，乃至于死。</p><p>死后注易傍人，故谓之鬼注。</p><p>四、五注候</p><p>注者住也，言其连滞停住，死又注易傍人也。注病之状，或乍寒乍热，或皮肤婬跃，或心腹胀刺痛，或支节沉重，变状多端，而方云三十六种，九十九种，及此等五注病，皆不显出其名，大体与诸注皆同。</p><p>五、转注候</p><p>转注，言死又注易傍人。转注之状，与诸注略同，以其在于身内移转无常，故谓之转注</p><p>六、生注候</p><p>注者住也，言其病连滞停住，死又注易傍人也。人有陰陽不调和，血气虚弱，与患注人同共居处，或看侍扶接，而注气流移，染易得上，与病者相似，故名生注。</p><p>七、死注候</p><p>人有病注死者，人至其家，染病与死者相似，遂至于死，复易傍人，故谓之死注。</p><p>八、邪注候</p><p>注者住也，言其病连滞停住，死又注易傍人也。凡云邪者，不正之气也，谓人之腑脏血气为正气，其风寒暑湿，魅 魍魉，皆谓为邪也。邪注者，由人体虚弱，为邪气所伤，贯注经络，留滞腑脏，令人神志不定，或悲或恐，故谓之邪注。</p><p>九、气注候</p><p>注者住也，言其病连滞停住，死又注易傍人也。风邪搏于肺气所为也，肺主气，气通行表里，邪乘虚弱，故相搏之，随气游走冲击，痛无定所，故名为气注。</p><p>十、寒注候</p><p>人虚为寒邪所伤，又搏于陰，陰气久不泄，从外流内结积。其病之状，心腹痛而呕沫，爪青，休作有时，至冬便剧，故史为寒注也。</p><p>十一、寒热注候</p><p>注者住也，言其病连滞停住，死又注易傍人也。陰陽俱虚，腑脏不和，为风邪搏于血气。血者陰也，气者陽也，邪搏于陰则寒，搏于陽则热，致使陰陽不调，互相乘加，故发寒热，去来连年，有时暂瘥而复发，故谓之寒热注。</p><p>十二、冷注候</p><p>注者住也，言其病连滞停住，死又注易傍人也。陰陽偏虚，为冷邪所伤，留连腑脏，停滞经络，内外贯注，得冷则发，腹内时时痛，骨节酸疼，故谓之冷注。其汤熨针石，别有正方，补养宣导，今附于后。</p><p>《养生方·导引法》云：一手长舒，令掌仰，一手捉颏，挽之向外，一时极势二七。左右亦然。手不动，两向侧极势，急挽之二七。去颈骨急强，头风脑旋，喉痹，膊内冷注</p><p>十三、蛊注候</p><p>注者住也，言其病连滞停住，死又注易傍人也。蛊是聚蛇虫之类，以器皿盛之，令其自相啖食，余有一个存者，为蛊也，而能变化。人有造作敬事之者，以毒害于佗，多于饮食内而行用之。人中之者，心闷腹痛，其食五脏尽则死。有缓有急，急者仓卒，十数日之间便死；缓者延引岁月，游走腹内，常气力羸惫，骨节沉重，发则心腹烦懊而痛，令人所食之物亦变化为蛊，渐侵食腑脏尽而死，死则病流注染着傍人，故谓之蛊注。</p><p>十四、毒注候</p><p>注者住也，言其病连滞停住，死又注易傍人也。毒者，是鬼毒之气，因饮食入人腹内，或上至喉间，状如有物，吞吐不出；或游走身体，痛如锥刀所刺。连滞停久，故谓之毒注。</p><p>十五、恶注候</p><p>注者住也，言其病连滞停住，死又注易傍人也。恶注者，恶毒之气，人体虚者受之，毒气入于经络，遂流移心腹。其状往来击痛，痛不一处，故名为恶注。</p><p>十六、注忤候</p><p>注者住也，言其病连滞停住，死又注易傍人也。忤者，犯也。人有卒然心腹击痛，乃至顿闷，谓之客忤，是触犯鬼邪之毒气。当时疗治虽歇，余毒不尽，留住身体，随血气而行，发则四肢肌肉婬奕，或五内刺痛，时休时作，其变动无常，是因犯忤得之成注，故名为注忤</p><p>十七、遁注候</p><p>注者住也，言其病连滞停住，死又注易傍人也。由人体虚，受邪毒之气，停遁经络脏腑之间，发则四肢沉重，而腹内刺痛，发作无时，病亦无定，以其停遁不瘥，故谓之遁注。</p><p>《养生方》云：背汗倚壁，成遁注。又鸡肉合獭肉食之，令人病成遁注。</p><p>十八、走注候</p><p>注者住也，言其病连滞停住，死又注易傍人也。人体虚，受邪气，邪气随血而行，或婬奕皮肤，去来击痛，游走无有常所，故名为走注。</p><p>《养生方》云：食米甘甜粥，变成走注。又两胁也。</p><p>十九、温注候</p><p>注者住也，言其病连滞停住，死又注易傍人也。人有染温热之病，瘥后余毒不除，停滞皮肤之间，流入脏腑之内，令人血气虚弱，不甚变食，或起或卧，沉滞不瘥，时时发热，名为温注。</p><p>二十、丧注候</p><p>注者住也，言其病连滞停住，死又注易傍人也。人有临尸丧，体虚者则受其气，停经络腑脏。若触见丧柩，便即动，则心腹刺痛，乃至变吐，故谓之丧注。</p><p>二十一、哭注候</p><p>注者住也，言其病连滞停住，死又注易傍人也。人有因哭泣悲伤，情性感动，腑脏致虚，凶邪之气因入腹内，使人四肢沉重。其后若自哭及闻哭声，怅然不能自禁持，悲感不已，故谓之哭注。</p><p>二十二、殃注候</p><p>注者住也，言其病连滞停住，死又注易傍人也。人有染疫疠之气致死，其余殃不息，流注子孙亲族，得病证状，与死者相似，故名为殃注。</p><p>二十三、食注候</p><p>注者住也，言其病连滞停住，死又注易傍人也。人有因吉凶坐席饮啖，而有外邪恶毒之气，随食饮入五脏，沉滞在内，流注于外，使人肢体沉重，心腹绞痛，乍瘥乍发。以其因食得之，故谓之食注。</p><p>二十四、水注候</p><p>注者住也，言其病连滞停住，死又注易傍人也。人肾虚受邪，不能通传水液故也。肾与膀胱合，俱主水，膀胱为津液之腑，肾气下通于陰，若肾气平和，则能通传水液，若虚则不能通传。脾与胃合，俱主土，胃为水谷之海，脾候身之肌肉，土性本克水，今肾不能通传，则水气盛溢，致令脾胃翻弱，不能克水，故水气流散四肢，内溃五脏，令人身体虚肿，腹内鼓胀，淹滞积久，乍瘥乍甚，故谓之水注。</p><p>二十五、骨注候</p><p>注者住也，言其病连滞停住，死又注易傍人也。凡人血气虚，为风邪所伤，初始客在皮肤，后重遇气血劳损，骨髓空虚，遂流注停滞，令人气血减耗，肌肉消尽，骨髓间时吸吸而热，或 而汗，柴瘦骨立，故谓之骨注。</p><p>二十六、血注候</p><p>注者住也，言其病连滞停住，死又注易傍人也。人血气虚，为邪所乘故也。心主血脉，心为五脏之主，血虚受邪，心气亦不足。其状：邪气与血并心，心守虚，恍惚不定。邪并于血，则经脉之内，婬奕沉重，往来休作有时，连注不瘥，故谓之血注。</p><p>二十七、湿痹注候</p><p>注者住也，言其病连滞停住，死又注易傍人也。凡有人风寒湿三气合至，而为痹也。湿痹者，是湿气多也，名为湿痹。湿痹之状，四肢或缓或急，骨节疼痛。邪气往来，连注不瘥，休作无度，故为湿痹注。</p><p>二十八、劳注候</p><p>注者住也，言其病连滞停住，死又注易傍人也。人大劳，虚而血气空竭，为风邪所乘，致不平复，小运动，便四肢体节沉重，虚吸啜乏，汗出，连滞不瘥，小劳则极，故谓之</p><p>二十九、微注候</p><p>注者住也，言其病连滞停住，死又注易傍人也。人血气虚损，为微风所乘，搏人血气，在于皮肤络脉之间，随气游走，与气相击而痛，去来无有常处，但邪势浮薄，去来几微，而连滞不瘥，故谓之微注。</p><p>三十、泄注候</p><p>注者住也，言其病连滞停住，死又注易傍人也。人腑脏虚弱，其气外泄，致风邪内侵，邪搏于气，乘心之经络，则心痛如虫啮，气上搏喉间，如有物之状，吞吐不去，发作有时，连注不瘥，故谓之泄注。</p><p>三十一、石注候</p><p>注者住也，言其病连滞停住，死又注易傍人也。人血气虚，为风冷邪气客在皮肤，折于血气，或痛或肿，其牢强如石，故谓之石注。</p><p>三十二、产注候</p><p>注者住也。言其病连滞停住，死又注易傍人也。人产后经络空虚，血气伤竭，为风邪所搏，致不平复，虚乏羸极，血气减少，形体柴瘦，沉痼不已，因产后得之，故谓之产注。</p><p>三十三、土注候</p><p>注者住也，言其病连滞停住，死又注易傍人也。夫五行金木水火土，六甲之辰，并有禁忌。人禀陰陽而生，含血气而长，人之五脏，配合五行，土内主于脾气，为五行五脏之主，其所禁忌，尤难触犯。人有居住穿凿地土，不择便利，触犯禁害，土气与人血气相感，便致疾病。其状，土气流注皮肤，连入腑脏，骨节沉重，遍身虚肿，其肿自破，故谓之土注。</p><p>三十四、饮注候</p><p>注者住也，言其病连滞停住，死又注易傍人也。人饮水浆多，水气不消，停积为饮，而重因体虚受风冷，风冷搏于饮，则成结实，风饮俱乘于腑脏，使陰陽不宣，寒热来往，沉滞积月累时，故名为饮注。</p> </div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/zhubingyuanhoulun/119951.html' class='pagedaohang'>【上一篇】<i>:卷之二十五-蛊毒病诸候（上凡九论）</i></a></span><span class="tomenu"><a href="https://aaoe.github.io/gudaiyishu/zhubingyuanhoulun/" title="诸病源候论" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/zhubingyuanhoulun/119949.html' class='pagedaohang'>【下一篇】<i>：卷之二十三-尸病诸候（凡十二论）</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://aaoe.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://aaoe.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://aaoe.github.io/gudaiyishu/bencaogangmu/" target="_blank">本草纲目<i>></i></a>  <a href="https://aaoe.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://aaoe.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://aaoe.github.io/gudaiyishu/huangdinajing/" target="_blank">黄帝内经<i>></i></a>  <a href="https://aaoe.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://aaoe.github.io/gudaiyishu/shanghanlun/" target="_blank">伤寒论<i>></i></a>  <a href="https://aaoe.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>