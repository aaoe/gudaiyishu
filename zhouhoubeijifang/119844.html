<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>肘后备急方_治卒霍乱诸急方第十二</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/gudaiyishu/zhouhoubeijifang/">肘后备急方</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'>主页</a> > <a href='https://aaoe.github.io/classic/'>诸子百家</a> > <a href='https://aaoe.github.io/gudaiyishu/'>古代医书</a> > <a href='https://aaoe.github.io/gudaiyishu/zhouhoubeijifang/'>肘后备急方</a> > </div>
<div class="kind">
  <h1 class="h11">治卒霍乱诸急方第十二</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/zhouhoubeijifang/119845.html' class='pagedaohang'>【上一篇】<i>:治时气病起诸复劳方第十四</i></a></span><span class="tomenu"><a href="https://aaoe.github.io/gudaiyishu/zhouhoubeijifang/" title="肘后备急方" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/zhouhoubeijifang/119843.html' class='pagedaohang'>【下一篇】<i>：治卒心腹烦满方第十</i></a></span>
</ul>
<div class="articleContent" id="articleContent"> <p>
<p>治卒霍乱诸急方第十二</p>

<p>凡所以得霍乱者，多起饮食，或饮食生冷杂物，以肥腻酒鱠而当风履湿，薄衣露坐，或夜卧失覆之所致。</p>

<p>初得之便务令暖，以炭火布其所卧下，大热减之，又并蒸被絮若衣絮，自苞冷易热者，亦可烧地，令热水沃，敷薄布，席外其上，厚覆之，亦可作灼灼尔，热汤著瓮中，渍足令至膝，并铜器贮汤，以著腹上，衣藉之，冷复易。亦可以熨斗贮火著腹上。如此而不淨者，便急灸之，但明案次第，莫为乱灸，须有其病，乃随病灸之，未有病莫预灸，灸之虽未即愈，要万不复死矣。莫以灸不即而止灸。霍乱艾丸，若不大，壮数亦不多。本方言七壮为可，四五十无不便，火下得活。服旧方，用理中丸及厚朴大豆豉通脉半夏汤。先辈所用药者难得，今但疏良灸之法及单行数方，用之有效，不减于贵药，已死未久者，犹可灸。</p>

<p>馀药乃可难备，而理中丸、四顺厚朴诸汤，可不预合，每向秋月，常买自随。</p>

<p>卒得霍乱，先腹痛者，灸脐上十四壮，名太仓，在心厌下四寸，更度之。</p>

<p>先洞下者，灸脐边一寸，男左女右，十四壮，甚者至三十四十壮，名大肠募，洞者宜泻。</p>

<p>先吐者，灸心下二寸，十四壮。又，并治下痢不止。上气，灸五十壮。</p>

<p>名巨阙，正心厌尖头下一寸是也。先手足逆冷者，灸两足内踝上一尖骨是也，两足各七壮，不愈加数。名三阴交 ，在内踝尖上三寸是也。</p>

<p>转筋者，灸蹶心当拇指大聚筋上，六七壮。名涌泉。又，灸足大指下约中，一壮，神验。</p>

<p>又方，灸大指上爪甲际，七壮。</p>

<p>转筋入腹痛者，令四人捉手足，灸脐左二寸，十四。灸股中大筋上去阴一寸。</p>

<p>若婉者，灸手腕第一约理中，七壮。名心主，当中指。</p>

<p>下利不止者，灸足大指本节内侧，寸白肉际，左右各七壮。名大都。</p>

<p>乾呕者，灸手腕后三寸，两筋间是，左右各七壮。名问使。若正厥呕绝，灸之便通。</p>

<p>《小品方》起死。</p>

<p>吐且下利者，灸两乳连黑外近腹白肉际，各七壮，亦可至二七壮。</p>

<p>若吐止而利不止者，灸脐一夫纳中七壮，又云脐下一寸，二七壮。</p>

<p>若烦闷凑满者，灸心厌下三寸，七壮。名胃管。</p>

<p>又方，以盥内脐中，上灸二七壮。</p>

<p>若绕脐痛急者，灸脐下三寸，三七壮。名关元。良。</p>

<p>治霍乱神秘起死灸法，以物横度病人人中，屈之从心鸠尾飞度以下灸，先灸中央毕，更横灸左右也，又灸脊上以物围，令正当心厌，又夹脊左右一寸，各七壮，是腹背各灸三处也。</p>

<p>华佗治霍乱已死，上屋唤魂，又以诸治皆至，而犹不差者。</p>

<p>捧病人腹卧之，伸臂对以绳度两头，肘尖头依绳下夹背脊大骨肉中，去脊各一寸，灸之百壮。不治者，可灸肘椎。已试数百人，皆灸毕即起坐。佗以此术传子孙，代代皆秘之。</p>

<p>右此前并是灸法。</p>

<p>治霍乱心腹胀痛，烦满短气，未得吐下方，盐二升，以水五升，煮取二升，顿服，得吐愈。</p>

<p>又方，生薑若乾薑一二升，?咀，以水六升，煮三沸，顿服。若不即愈，更可作。无新药，煮滓亦得。</p>

<p>又方，饮好苦酒三升，小老羸者可饮一二升。</p>

<p>又方，温 酒一二升，以蜡如弹丸一枚，置酒中，消乃饮。无蜡，以盐二方寸匕代，亦得。</p>

<p>又方，桂屑半升，以暖饮二升和之，尽服之。</p>

<p>又方，浓煮竹叶汤五六升，令灼已转筋处。</p>

<p>又方，取楠若樟木，大如掌者，削之，以水三升，煮三沸，去滓，令灼之也。</p>

<p>又方，服乾薑屑三方寸匕。</p>

<p>又方，取蓼若叶细切，二升，水五升，煮三沸，顿服之。煮乾苏若生苏汁，即亦佳。</p>

<p>又方，小蒜一升，?咀，以水三升，煮取一升，顿服之。</p>

<p>又方，以暖汤渍小蒜五升许，取汁服之，亦可。</p>

<p>又方，以人血合丹服，如梧子大二丸。</p>

<p>又方，生薑一斤，切，以水七升，煮取一升，分为三服。</p>

<p>又方，取卖解家机上垢如鹦子大，温 酒服之，差。</p>

<p>又方，饮竹沥少许，亦差。</p>

<p>又方，乾薑二两，甘草二两，附子一两，水三升，煮取一升，内猪胆一合，相和，分为三服。</p>

<p>又方，芦蓬茸一大把，浓煮，饮二升，差。</p>

<p>若转筋方，烧铁令赤，以灼踵白肉际上近后，当纵铁，以随足为留停，令成疮，两足皆尔，须臾问，热入腹不复转筋，便愈。可脱刀烧虾尾用之，即差。</p>

<p>又方，煮苦酒三沸以摩之，合少粉尤佳，以絮胎缚，从当膝下至足。</p>

<p>又方，烧栀子二七枚，研末服之。</p>

<p>又方，桂、半夏等分，末方寸匕，水一升，和服之，差。</p>

<p>又方，生大豆屑，酒和服方寸匕。</p>

<p>又方，烧蜈蚣膏，傅之即差。</p>

<p>苦转筋入肠中，如欲转者。</p>

<p>取鸡矢白一寸，水六合 ，煮三沸，顿服之，勿令病者知之。</p>

<p>又方，苦酒煮衣絮，絮中令温 ，从转筋处裹之。</p>

<p>又方，烧编荐索三撮，仍酒服之，即差。</p>

<p>又方，釜底黑末，酒服之，差。</p>

<p>若腹中已转筋者。</p>

<p>当倒担病人头在下，勿使及也#1；腹中平乃止。</p>

<p>若两臂脚及胸胁转筋。</p>

<p>取盐一升半，水一斗，煮令热灼灼尔渍手足。在胸胁者，汤洗之。转筋入腹中，倒担病人令头在下，腹中平乃止。</p>

<p>若极者，手引阴，阴缩必死，犹在，倒担之可活耳。</p>

<p>若注痢不止，而转筋入腹欲死。</p>

<p>生薑一两累，擘破，以酒升半，煮合三四沸，顿服之，差。</p>

<p>治霍乱吐下后，心腹烦满方。</p>

<p>栀子十四枚，水三升，煮取二升，内豉七合，煮取一升，顿服之。呕者，加橘皮二两。若烦闷，加豉一升，甘草一两，蜜一升，增水二升，分为五服。</p>

<p>治霍乱烦躁，卧不安稳方。</p>

<p>葱白二十茎，大枣二十枚，水三升，煮取二升，顿服之。</p>

<p>治霍乱吐下后大渴，多饮则煞人。方：</p>

<p>以黄米五升，水一斗煮之，令得三升，清澄，稍稍饮之，莫饮余物也。</p>

<p>崔氏云理中丸方：</p>

<p>甘草三两，乾薑、人参、白术各一两，捣下筛，蜜丸如弹丸，觉不住，更服一枚，须臾，不差，仍温 汤一斗，以麋肉中服之，频频三五度，令差。亦可用酒服。</p>

<p>四顺汤；治吐下腹乾呕，手足冷不止。</p>

<p>乾薑、甘草、人参、附子各二两，水六升，煮取三升半，分为三服。若下不止，加龙骨一两。腹痛甚，加当归二两。《胡 洽》用附子一枚，桂一两。人霍乱亦不吐痢#2、但四支脉沉，肉冷汗出渴者，即差。</p>

<p>厚朴汤：治烦呕腹胀。</p>

<p>厚朴四两炙，桂二两，祝实五枚炙，生薑三两，以水六升，煮取二升，分为三服。</p>

<p>凡此汤四种，是霍乱诸患皆治之，不可不合也。霍乱若心痛尤甚者，此为挟毒，兼甩中恶方治之。</p>



<p>附方</p>

<p>孙真人治霍乱。</p>

<p>以胡 椒三四十粒，以饮吞之。</p>

<p>《斗门方》：治霍乱。</p>

<p>用黄杉木劈开作片一握，以水浓煎一盏服之。</p>

<p>《外台秘要》：治霍乱烦躁。</p>

<p>烧乱髮如鸡子大，盐汤三升，和服之。不吐，再服。</p>

<p>又方，治霍乱腹痛吐痢。</p>

<p>取桃叶三升，切，以水五升，煮取一升三合，分温 二服。</p>

<p>《梅师方》：治霍乱心痛，利，无汗。</p>

<p>取梨叶枝一大握，水三升，煎取一升服。</p>

<p>又方，治霍乱后烦躁，外不安稳。</p>

<p>葱白二十茎，大枣二十枚，以水三升，煎取二升，分服。</p>

<p>《兵部手集》：救人霍乱，颇有神效。</p>

<p>浆水稍酸味者，煎乾薑屑，押之。</p>

<p>夏月腹肚不调，煎押之，差。</p>

<p>孙用和治大泻霍乱不止。</p>

<p>附子一枚，重七钱，炮，去皮脐，为末，每服四钱，水两盏，盐半钱，煎取一盏，温 服立止。《集效方》治吐泻不止，或取转，多四肢发厥，虚风，不省人事，服此，四肢渐暖，神识便省。</p>

<p>回阳散：天南星为末，每服三钱，入京枣三枚，水一盏半，同煎至八分，温 服。未省，再服。</p>

<p>《圣惠方》治霍乱转筋垂死。</p>

<p>败蒲席一握，细切，浆水一盏，煮汁，温 温 顿服。</p>

<p>又方，治肝虚转筋。</p>

<p>用赤蓼茎叶切三合，水一盏，酒三合，煎至四合，去滓，温 分二服。</p>

<p>又方，治肝风虚转筋入腹。</p>

<p>以盐半斤，水煮少时，热渍之佳。</p>

<p>《孙尚药》：治脚转筋，疼痛挛急者。</p>

<p>松节一两，细剉如米粒，乳香一钱，右件药，用银石器内慢火炒令焦，只留三分性，出火毒，研细，每服一钱至二钱，热木瓜酒调下。应时筋病皆治之。</p>

<p>《古今录验方》：治霍乱转筋。</p>

<p>取蓼一手把，去两头，以水二升半，煮取一升半，顿服之。</p>

<p>治伤寒时气瘟病方第十三</p>

<p>治伤寒及时气瘟病，及头痛，壮热脉大，始得一日方。</p>

<p>取旨兑根、叶合捣三升许，和之真丹一两，水一升，合煮，绞取汁，顿服之，得吐便差。若重，一升尽服，厚覆取汗，差。</p>

<p>又方，小蒜一升，捣取汁二合，顿服之，不过再作便差。</p>

<p>又方，乌梅二七枚，盐五合，以水三升，煮取一升，去滓，顿服之。</p>

<p>又方，取生杍木，削去黑皮，细切里白一升，以水二升五合煎，去滓，一服八合，三服差。</p>

<p>又方，取木丸子二七枚，以水五升，挼之令熟，去滓，尽服汁，当吐下，愈。</p>

<p>又方，鸡子一枚，著冷水半升，搅与合，乃复煮三升水极令沸，以向所和水投汤中，急搅令相得，适寒温 ，顿服取汗。</p>

<p>又方，以真丹涂身令遍，面向火坐，令汗出，差。</p>

<p>又方，取生蘘荷根、叶，合捣绞取汁，服三四升。</p>

<p>又方，取乾艾三斤，以水一斗，煮取一升，去滓，顿服取汗。</p>

<p>又方，取盐一升食之，以汤送之，腹中当绞吐，便覆取汗，便差。</p>

<p>又方，取比输钱一百五十七枚，以水一斗，煮取七升，服汁尽之，须臾，复以五升水，更煮令得一升，以水二升投中合，令得三升，出钱饮汁，当吐毒出也。</p>

<p>又方，取猪膏如弹丸者，温 服之，日三服，三日九服。</p>

<p>又方，乌梅三十枚，去核，以豉一升，苦酒三升，煮取一升半，去滓，顿服。</p>

<p>又，伤寒有数种，人不能别，令一药尽之者，若初觉头痛，肉热，脉洪，起一二日，便作葱豉汤。用葱白一虎口，豉一升，以水三升，煮取一升，顿服取汗。不汗，复更作，加葛根二两，升麻三两，五升水，煎取二升，分再服，必得汗。若不汗，更加麻黄二两，又用葱汤研米二合，水一升，煮之，少时下盐、豉，后内葱白四物，令火煎取三升，分服取汗也。</p>

<p>又方，豉一升，小男溺三升，煎取一升，分为再服，取汗。</p>

<p>又方，葛根四两，水一斗，煎取三升，乃内豉一升，煎取升半，一服。捣生葛汁，服一二升，亦为佳也。</p>

<p>若汗出不歇，已三四日，胸中恶，欲令吐者，豉三升，水七升，煮取二升半，去滓，内蜜一两，又煮三沸，顿服，安卧，当得吐。不差，更服取差。秘法，传于子孙也。</p>

<p>又方，生地黄三斤，细切，水一斗，煮取三升，分三服。亦可服华芦吐散及苦参龙胆散。</p>

<p>若已五六日以上者。</p>

<p>可多作青竹沥，少煎令减，为数数饮之，厚覆取汗。</p>

<p>又方，大黄、黄连、黄檗、栀子各半两，水八升，煮六七沸，内豉一升，葱白七茎，煮取三升，分服，宜老少。</p>

<p>又方，苦参二两，黄芩二两，生地黄半斤，水八升，煮取一升，分再服，或吐下毒，则愈。</p>

<p>若已六七日，热极，心下烦闷，狂言见鬼欲起走。</p>

<p>用乾茱萸三升，水二升，煮取一升后，去滓，寒温 服之，得汗便愈。此方恐不失，必可用也，秘方。</p>

<p>又方，大蚓一升，破去，以人溺煮令熟，去滓服之。直生绞汁及水煎之并善。又，绞粪汁，饮数合至一二升，谓之黄龙汤，陈久者佳。</p>

<p>又方，取白犬，从背破取血，破之多多为佳，当及热以薄胸上，冷乃去之，此治垂死者活。无白犬，诸纯色者亦可用之。</p>

<p>又方，取桐皮，削去上黑者，细擘之，长断令四寸一束，以酒五合，以水一升，煮取一升，去滓，顿服之，当吐下青黄汁数升，即差。</p>

<p>又方，鸡子三枚，芒消方寸匕，酒三合，合搅，散消尽，服之。</p>

<p>又方，黄连三两，黄檗、黄芩各二两，栀子十四枚，水六升，煎取二升，分再服，治烦呕不得眠。治时气行垂死，破棺千金煮汤。苦参一两，?咀，以酒二升半，旧方用苦参酒煮，令得一升半，去滓，适寒温 ，尽服之，当间苦寒吐毒如溶胶便愈。</p>

<p>又方，大钱百文，水一斗，煮取八升，内麝香当门子李子大，末，稍稍与饮至尽，或汗或吐之。</p>

<p>治温 毒发斑，大疫难救，黑膏。生地黄半斤，切碎，好豉一升，猪脂二斤，合煎五六沸，令至三分减一，绞去滓，末雄黄、麝香如大豆者，内中搅和，尽服之，毒从皮中出，即愈。</p>

<p>又方，用生虾蟆，正尔破腹去肠，乃捣吞食之。得五月五日乾者，烧末，亦佳矣。</p>

<p>黑奴丸，《胡 洽》、《小品》同，一名水解丸，又一方加小麦黑勃一两，名为麦奴丸。支同此注。</p>

<p>麻黄二两，大黄二两，黄芩一两，芒消一两，釜底墨一两，灶突墨二两，梁上尘二两，捣，蜜丸如弹丸，新汲水五合，末一丸，顿服之。若渴，但与水，须臾，寒寒了，汗出便解。日移五赤，不觉，更服一丸。此治五六日，胸中大热，口襟，名为坏病，不可医治，用此黑奴丸。</p>

<p>又方，大青四两，甘草、胶各二两，豉八合，以水一斗，煮二物，取三升半，去滓，内豉煮三沸，去滓，乃内胶，分作四服，尽，又合此。治得至七八日，发汗不解及吐下大热，甚佳。</p>

<p>又方，大黄三两，甘草二两，麻黄二两，杏人三十枚，芒消五合，黄芩一两，巴豆二十粒熬，捣，蜜丸和如大豆，服三丸，当利毒。利不止，米饮止之。家人视病者，亦#3可先服取利，则不相染易也。此丸，亦可预合置。</p>

<p>麻黄解肌，一二日便服之。</p>

<p>麻黄、甘草、升麻、芍药、石膏各一两，杏人三十枚，贝齿三枚，末之，以水三升，煮取一升，顿服，覆取汗出，即愈，便食豉粥，补虚即宜也。</p>

<p>又方，麻黄二两，芩、桂各一两，生薑三两，以水六升，煮取二升，分为四服。</p>

<p>亦可服葛根解肌汤，葛根四两，芍药二两，麻黄、大青、甘草、黄芩、石膏、桂各一两，大枣四枚，以水五升，煮取二升半，去滓，分为三服，微取汗。</p>

<p>三日已上至七八日不解者，可服小柴胡 汤。柴胡 八两，人参、甘草、黄芩各三两，生薑八两，无者，乾薑三两，半夏五两，汤洗之，大枣十二枚，水九升，煮取二升半，分为三服，微覆取汗半日，须臾便差。若不好，更作一剂。</p>

<p>若有热实，得汗不解，复#4满痛，烦躁，欲谬语者，可服大柴胡 汤方，柴胡 半斤，大黄二两，黄芩三两，芍药二两，织实十枚，半夏五两，洗之，生薑五两，大枣十二枚，水一斗，煮取四升，当分为四服，当微利也。</p>

<p>此四方最第一急须者，若幸可得药，便可不营之，保无死忧，诸小治为防以穷极耳。若病失治，及治不差，十日已上，皆名坏病，唯应服大小鳖甲汤。此方药分两乃少，而种数多，非备急家所办，故不载。凡伤寒发汗，皆不可使流离#5过多，一服得微汗，汗洁便止，未止粉之，勿当风。初得伤寒，便身重腰背痛，烦闷不已，脉浮，面赤斑斑如锦文，喉咽痛，或下痢，或狂言欲走，此名中阳毒，五日可治，过此死。宜用此方。</p>

<p>雄黄、甘草、升麻、当归、椒、桂各一分，水五升，煮取二升半，分三服，温 覆取汗。服后不汗，更作一剂。</p>

<p>若身重背强，蛰蛰如被打，腹中痛，心下强，短气呕逆，唇青面黑，四肢冷，脉沉细而紧数，此名中阴毒，五日可治，过此死。用此方。</p>

<p>甘草、升麻各二分，当归、椒各一分，鳖甲一两，以水五升，煮取二升半，分三服，温 覆取汗。汗不出，汤煮更作也。</p>

<p>阴毒伤，口鼻冷者，乾薑、桂各一分，末，温 酒三合服之，当大热，差。凡阴阳二毒，不但初得便尔，或一二日变作者，皆以今药治之，得此病多死。治热病不解而下痢困笃欲死者，服此大青汤方。大青四两，甘草三两，胶二两，豉八合，赤石脂三两，以水一斗，煮取三升，分三服，尽更作，日夜两剂，愈。</p>

<p>又方，但以水五升，豉一升，栀子十四枚，韭白一把，煮取三升半，分为三服。</p>

<p>又方，龙骨半斤，捣碎，以水一斗，煮取五升，使极冷，稍稍饮，其间或得汗，即愈矣。</p>

<p>又方，黄连、当归各二两，乾薑一两，赤石脂二两，蜜丸如梧子，服二十丸，日三夜再。</p>

<p>又方，黄连二两，熟艾如鸭卵大，以水二斗，煮取一升，顿服，立止。</p>

<p>天行诸痢悉主之，黄连三两，黄檗、当归、龙骨各二两，以水六升，煮取二升，去滓，入蜜七合，又火煎取一升半，分为三服，效。</p>

<p>天行毒病，挟热腹痛，下痢。升麻、甘草、黄连、当归、芍药、桂心、黄檗各半两，以水三升，煮取一升，服之当良。</p>

<p>天行四五日，大下热痢。黄连、黄檗各三两，龙骨三两，艾如鸡子大，以水六升，煮取二升，分为二服。忌食猜肉、冷水。</p>

<p>若下脓血不止者，赤石脂一斤，乾薑一两，梗米一升，水七升，煮米熟，去滓，服七合，日二。</p>

<p>又方，赤石脂一斤，乾薑二两，水五升，煮取三升，分二服。若绞脐痛，加当归一两，芍药二两，加水一升也。</p>

<p>若大便坚闭，令利者。大黄四两，厚朴二两，织实四枚，以水四升，煮取一升二合，分再服，得通者，止之。</p>

<p>若十馀日不大便者，服承气丸。大黄、杏人各二两，织实一两，芒消一合，捣，蜜和丸如弹丸，和汤六七合服之，未通更服。</p>

<p>若下痢不能食者，黄连一升，乌梅二十枚，炙燥并得捣末，蜡如棋子大，蜜一升，合于微火上，令可丸，丸如梧子大，一服二丸，日三。</p>

<p>若小腹满不得小便方。细末雌黄，蜜和丸，取如枣核大，内溺孔中令半寸，亦以竹管注阴，令痛朔之，通。</p>

<p>又方，末滑石三两，葶苈子一合，水二升，煮取七合，服。</p>

<p>又方，捣生葱，薄小腹上，参易之。</p>

<p>治胸胁痞满，心塞气急，喘急方。人参、术各一两，根实二两，乾薑一两，捣，蜜和丸，一服一枚。若嗽，加栝篓二两。吐，加牡蛎二两。日夜服五六丸，不愈更服。</p>

<p>毒病攻喉咽肿痛方。切当陆，炙令热，以布藉喉，以熨布上，冷复易。</p>

<p>又方，取真?茄#6 爪甲大，内口中，以牙小嚼汁，以渍喉，当微觉异为佳也。</p>

<p>毒病后攻目方。煮蜂窠以洗之，日六七度，佳。</p>

<p>又方，冷水渍青布以掩之。</p>

<p>若生翳者，烧豉二七粒，末，内管鼻中以吹之。</p>

<p>治伤寒呕不止方。甘草一两，升麻半两，生薑三两，橘皮二两，水三升，煮取二升，顿服之，愈。</p>

<p>又方，乾薑六分，附子四分，末，以苦酒丸，如梧子大，一服三丸，日三服。</p>

<p>治伤寒婉不止方。甘草三两，橘皮一升，水五升，煮取三升，分服，日三，取差。</p>

<p>又方，熟洗半夏，末服之，一钱一服。</p>

<p>又方，赤苏一把，水三升，煮取二升，稍稍饮。</p>

<p>又方，乾薑六分，附子四分，末，苦酒丸，如梧子大，服三丸，日三服。</p>

<p>比岁有病时行，仍发疮，头面及身，须臾周匝，状如火疮，皆戴白浆，随决随生，不即治，剧者多死。治得差后，疮般紫黑，弥岁方灭。此恶毒之气。世人云：永徽四年，此疮从西东流，遍于海中，煮葵菜，以蒜齑啖之，即止。初患急食之，少饭下菜亦得。以建武中于南阳击虏所得，仍呼为虏疮，诸医参详作治，用之有效方。</p>

<p>取好蜜通身上摩，亦可以蜜煎升麻，并数数食。</p>

<p>又方，以水浓煮升麻，绵沾洗之，苦酒渍弥好，但痛难忍。</p>

<p>其馀治犹依伤寒法，但每多作毒意防之。用地黄黑膏亦好。</p>

<p>治时行病发黄方，茵陈六两，大黄二两，栀子十二枚，以水一斗，先煮茵陈，取五升，去滓，内二物，又煮取三升，分四服。亦可兼取黄疸中杂治法，差。</p>

<p>比岁又有虏黄病，初唯觉四体沉沉不快，须臾见眼中黄渐至面黄，及举身皆黄，急令溺白纸，纸即如檗染者，此热毒已入内，急治之。若初觉，便作瓜蒂赤豆散，吹鼻中，鼻中黄汁出数升者，多差。若已深，应看其舌下两边，有白脉弥弥处，芦刀割破之，紫血出数升，亦歇。然此须惯解割者，不解割忽伤乱舌下青脉，血出不止，便煞人。方可烧纺軨铁，以灼此脉令焦，兼瓜蒂杂巴豆捣为丸服之，大小便亦去黄汁，破灼已后，禁诸杂食。又云：有依黄坐，黄复，须分别之。方：</p>

<p>切竹煮饮之，如饮。</p>

<p>又方，捣生瓜根，绞取汁，饮一至二三升。</p>

<p>又方，醋酒浸鸡子一宿，吞其白数枚。</p>

<p>又方，竹叶切，五升，小麦七升，石膏三两，末，绵裹之，以水一斗五升，煮取七升，一服一升，尽吃即差也。</p>

<p>又方，生葛根汁二升，好豉一升，栀子三七枚，茵陈切一升，水五升，煮取三升，去滓，内葛汁，分为五服。</p>

<p>又方，金色脚鸡，雌鸡血，在治如食法，熟食肉饮汁令尽，不过，再作亦可，下少盐豉佳。</p>

<p>治毒攻手足肿疼痛欲断方，用虎杖根，剉，煮，适寒温 ，以渍足，令踝上有赤许水止之。</p>

<p>又方，以稻禳灰汁渍足。</p>

<p>又方，酒煮苦参以渍足，差。</p>

<p>又方，盐豉及羊尿一升，捣，令熟，以渍之。</p>

<p>又方，细剉黄檗五斤，以水三斗，煮，渍之。亦治攻阴肿痛。</p>

<p>又方，作坎令深三赤，少容两足，烧坎令热，以酒灌坎中，著屐踞坎中，壅勿令泄。</p>

<p>又方，煮羊桃汁渍之，杂少盐豉尤好。</p>

<p>又方，煮马矢若羊矢汁，渍。</p>

<p>又方，猪膏和羊矢涂之，亦佳。</p>

<p>又方，以牛肉裹肿处，肿消痛止。</p>

<p>又方，捣常思草，绞取汁，以渍足。</p>

<p>又方，猪蹄一具，合葱煮，去滓，内少盐，以渍之。</p>

<p>毒病下部生疮者，烧盥以深导之，不过三。</p>

<p>又方，生漆涂之，绵导之。</p>

<p>又方，大丸艾灸下部，此谓穷无药。</p>

<p>又方，取蚓三升，以水五升，得二升半，尽服之。</p>

<p>又方，煮桃皮，煎如饴，以绵合导之。</p>

<p>又方，水中荇菜，捣，绵裹导之，日五易，差。，</p>

<p>又方，榉皮、槲皮合煮汁如枯糖以导之。又，浓煮桃皮饮之，最良。</p>

<p>又方，捣蛇莓汁，服三合，日三，水渍乌梅令浓，并内崖蜜，数数饮。</p>

<p>若病人齿无色，舌上白，或喜睡眠，愦愦不知痛痒处，或下痢，急治下部。不晓此者，但攻其上，不以下为意，下部生虫，虫食其肛，肛烂见五脏便死。治之方：</p>

<p>取鸡子白，内漆合搅，还内壳中，仰头吞之，当吐虫，则愈。</p>

<p>又方，烧马蹄作灰，细末，猪脂和，涂绵以导下部，日数度，差。</p>

<p>又方，桃人十五枚，苦酒二升，盐一合，煮取六合 ，服之。</p>

<p>又方，烧艾于管中薰之，令烟入下部，中少雄黄杂妙，此方是溪温 ，故尔兼取彼治法。</p>

<p>又有病?下不止者，乌头二两，女萎、云实各一两，桂二分，蜜丸如桐子，水服五丸，一日三服。</p>

<p>治下部卒痛如鸟啄之方，赤小豆、大#7豆各一升，合捣，两囊贮，蒸之令熟，更互坐，即愈。</p>

<p>此本在杂治中，亦是伤寒毒气所攻。故凡治伤寒方甚多，其有诸麻黄、葛根、桂枝、柴胡 、青龙、白虎、四顺、四逆二十馀方，并是至要者，而药难尽备，且诊候须明悉，别所在撰大方中，今唯载前四方，尤是急须者耳。其黄膏赤散，在辟病条中，预合，初觉患便服之。伤寒、时行、温 疫，三名同一种耳，而源本小异。其冬月伤于寒，或疾行力作汗出得风玲，至夏发，名为伤寒。其冬月不甚寒，多暖气及西风，使人骨节缓惰受病，至春发，名为时行。其年岁中有疠气兼挟鬼毒相注，名为温 病。如此诊候相似，又贵胜雅言，总名伤寒，世俗因号为时行，道术符刻，言五温 亦复殊，大归终止，是共途也。然自有阳明、少阳、阴毒、阳毒为异耳。少阴病例不发热，而腹满下痢，最难治也。</p>



<p>附方</p>

<p>《必效方》：治天行一二日者，麻黄一大两，去节，以水四升，煮，去沫，取二升，去滓，著米一匙及豉，为稀粥，取强一升，先作熟汤，浴淋头百馀碗，然后服粥，厚覆取汗，于夜最佳。</p>

<p>《梅师方》：治伤寒汗出不解，已三四日，胸中闷吐。豉一升，盐一合，水四升，煎取一升半，分服，当吐。</p>

<p>《圣惠方》：治伤寒四日，已呕吐，更宜吐。以苦参末，酒下二钱，得吐差。</p>

<p>又方，治时气热毒，心神烦燥，用蓝淀半大匙，以新汲水一盏服。</p>

<p>又方，治时气，头痛不止，用朴消三两，捣罗为散，生油调涂顶上。</p>

<p>又方，治时气烦渴，用生藕汁一中盏，入生蜜一合，令匀，分二服。</p>

<p>《胜#8金方》：治时疾热病，狂言心燥。苦参不限多少，炒黄色为末，每服二钱，水一盏，煎至八分，温 服。连煎三服，有汗无汗皆差。</p>

<p>《博济方》：治阴阳二毒伤寒，黑龙丹。舶上硫黄一两，以柳木槌研三两日，巴豆一两，和壳记个数，用二升，铛子一口，先安硫黄，铺铛底，次安巴豆，又以硫黄盖之，酽醋半升已来浇之，盏子盖合，令紧蜜，更以湿纸周回固济，缝勿令透气，缝纸乾，更以醋湿之，文武火熬，常著人守之，候里面巴豆作声数已半为度，急将铛子离火，便入臼中急捣令细，再以少米醋并蒸饼少许，再捣，令冷可丸，如鸡头大。若是阴毒，用椒四十九粒，葱白二茎，水一盏，煎至六分，服一丸。阳毒用豆豉四十九粒，葱白二茎，水一盏，同煎，吞一丸，不得嚼破。</p>

<p>《孙用和方》：治阳毒入胃，下血频，疼痛不可忍。鬱金五个大者，牛黄一皂荚子，别细研，二味同为散，每服用醋浆水一盏，同煎三沸，温 服。</p>

<p>《孙兆口诀》：治阴毒伤寒，手足逆冷，脉息沉细，头疼腰重，兼治阴毒，咳逆等疾方。</p>

<p>川乌头、乾薑等分，为粗散，炒令转色，放冷，再捣，为细散，每一钱，水一盏，盐一撮，煎取半盏，温 服。</p>

<p>又方，治阴胜隔阳伤寒，其人必燥热 而不欲饮水者是也，宜服霹雳散。附子一枚，烧为灰，存性为末，蜜水调下，为一服而愈，此逼散寒气，然后热气上行，而汗出乃愈。</p>

<p>《圣惠方》：治阴毒伤寒，四肢逆冷，宜熨。以吴茱萸一升，酒和匀，湿绢袋二隻，贮蒸令极热，熨脚心，候气通畅匀暖即停熨，累验。</p>

<p>唐&middot;崔元亮疗时疾发黄，心狂烦热，闷不认人者。取大栝楼一枚黄者，以新汲水九合浸#9；淘取汁，下蜜半大合，朴消八分，合搅令消尽，分再服，便差。</p>

<p>《外台秘要》：治天行病四五日，结胸满痛，壮热，身体热。</p>

<p>苦参一两，剉，以醋二升，煮取一升二合，尽饮之，当吐即愈。天行毒病，非苦参、醋药不解，及温 覆取汗愈。</p>

<p>又方，救急治天行后呕逆不下食，食入即出。取羊肝如食法，作生淡食，不过三度即止。</p>

<p>又方，以鸡卵一枚，煮三五沸，出以水浸之，外熟内热则吞之，良。</p>

<p>《圣惠方》：治时气，呕逆不下食。用半夏半两，汤浸洗七遍，去滑，生薑一两，同剉碎，以水一大盏，煎至六分，去滓，分二服，不计时候温 服。</p>

<p>《深师方》：治伤寒病婉不止。半夏熟洗，乾，末之，生薑汤服一钱匕。</p>

<p>《简要济众》：治伤寒咳噫不止，及哕逆不定。</p>

<p>香#10一两，乾柿蒂一两，焙乾，捣末，人参汤下一钱，无时服。</p>

<p>《外台秘要》：治天行毒病，衄鼻是热毒，血下数升者，好墨末之，鸡子白丸如梧子，用生地黄汁下一二十丸，如人行五里再服。又，疗伤寒已八九日至十馀日，大烦渴，热胜而三焦有疮?者，多下或张口吐舌呵吁，目烂，口鼻生疮，吟语不识人，除热毒，止痢方。</p>

<p>龙骨半斤，碎，以水一斗，煮取四升，沉之井底令冷，服五合，渐渐进之，咨意饮，尤宜老少。</p>

<p>《梅师方》：治热病后下痢脓血不止，不能食。</p>

<p>白龙骨末，米饮调方寸匕服。</p>

<p>《食疗》：治伤寒热毒下血。羚羊角末，服之即差。又疗疝气。</p>

<p>《圣惠方》：治伤寒狐惑，毒蚀下部，肛外如?，痛痒不止。雄黄半两，先用瓶子一个，口大者，内入灰，上如装香火，将雄黄烧之，候姻出，当病处熏之。</p>

<p>又方，主伤寒下部生?疮。用乌梅肉三两，炒令燥，杵为末，炼蜜丸如梧桐子大，以石榴根皮煎汤，食前下十丸。</p>

<p>《外台秘要方》：崔氏疗伤寒手足疼欲脱。取羊屎煮汁以灌之，差止。亦疗时疾，阴囊及茎热肿，亦可煮黄檗等洗之。</p>

<p>《梅师方》：治伤寒发豌豆疮，未成脓。研芒消，用猪胆汁和，涂上效。</p>

<p>《经验后方》：治时疾发豌豆疮及赤疮子未透，心烦狂燥，气喘妄语，或见鬼神。</p>

<p>龙脑一钱，细研，旋滴猪心血和丸，如鸡头肉大；每服一丸，紫草汤下，少时心神便定，得睡，疮后发透，依常将息取安。</p>

<p>《药性论》云：虎杖治大热烦燥，止渴利小便，压一切热毒，暑月和甘草煎，色如琥珀可爱，堪著，尝之甘美，瓶置井中，令冷彻如水，白瓷器及银器中贮，似茶啜之，时人呼为冷饮子，又且尊于茗，能破女子经候不通，捣以酒浸，常服。有孕人勿服，破血。</p> </div>
<ul class="pagelist" id="pagelist">
  <span class="todown1"><a href='https://aaoe.github.io/gudaiyishu/zhouhoubeijifang/119845.html' class='pagedaohang'>【上一篇】<i>:治时气病起诸复劳方第十四</i></a></span><span class="tomenu"><a href="https://aaoe.github.io/gudaiyishu/zhouhoubeijifang/" title="肘后备急方" class="returnIndex">【回目录】</a>
</span><span class="toup1"><a href='https://aaoe.github.io/gudaiyishu/zhouhoubeijifang/119843.html' class='pagedaohang'>【下一篇】<i>：治卒心腹烦满方第十</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/gudaiyishu/zhongyaojibenlilunzhishi/" target="_blank">中药基本理论知识<i>></i></a>  <a href="https://aaoe.github.io/gudaiyishu/zhongyiyangshengxue/" target="_blank">中医养生学<i>></i></a>  <a href="https://aaoe.github.io/gudaiyishu/zhongyijichulilun/" target="_blank">中医基础理论<i>></i></a>  <a href="https://aaoe.github.io/gudaiyishu/bencaogangmu/" target="_blank">本草纲目<i>></i></a>  <a href="https://aaoe.github.io/gudaiyishu/shanghanzabinglun/" target="_blank">伤寒杂病论<i>></i></a>  <a href="https://aaoe.github.io/gudaiyishu/suwenbaihuawenfanyi/" target="_blank">药性赋白话解<i>></i></a>  <a href="https://aaoe.github.io/gudaiyishu/huangdinajing/" target="_blank">黄帝内经<i>></i></a>  <a href="https://aaoe.github.io/gudaiyishu/huangdinajingbaihuawen/" target="_blank">黄帝内经白话文<i>></i></a>  <a href="https://aaoe.github.io/gudaiyishu/shanghanlun/" target="_blank">伤寒论<i>></i></a>  <a href="https://aaoe.github.io/gudaiyishu/shennongbencaojing/" target="_blank">神农本草经<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>